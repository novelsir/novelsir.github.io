<html>


<!-- Mirrored from www.ebooksir.github.io/shishu/liaoshi/090.htm by HTTrack Website Copier/3.x [XR&CO'2007], Thu, 21 Mar 2013 05:43:36 GMT -->
<head>
<meta charset="utf-8">
<title>书大师_辽史</title><style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">

</div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">

<td>
		<a href="https://ebooksir.github.io/"><font color="#008080">书大师</font></a><font 
  color="#008080"> &gt; </font><a href="index.htm"><font color="#008080">辽史</font></a><font 
  color="#008080"> &gt;</font></td>	<tr>
		
		<td>
		<hr><font color="#008080">
		</font>&nbsp;&nbsp;&nbsp;&nbsp; <font face="楷体_GB2312">&nbsp;&nbsp;
		<font size="5" color="#9F0000">卷九十　列传第二十八</font></font><hr><BR>		　　萧兀纳耶律俨刘伸耶律胡吕萧兀纳，一名挞不也，字特免，六院部人。其先尝为西南面拽剌。<BR>
<BR>		　　兀纳魁伟简重，善骑射。清宁初，兄图独以事入见，帝问族人可用者，图独以兀纳对，补祗候郎君。迁近侍敞史，护卫太保。大康初，为北院宣徽使。时乙辛已害太子，因言宋魏国王和鲁斡之子淳可为储嗣。群臣莫敢言，唯兀纳及夷离毕萧陶隗谏曰：“舍嫡不立，是以国与人也。”帝犹豫不决。五年，帝出猎，乙辛请留皇孙，帝欲从之。兀纳奏曰：“窃闻车驾出游，将留皇孙，苟保护非人，恐有他变。果留，臣请侍左右。”帝乃悟，命皇孙从行。由此，始疑乙辛。<BR>
<BR>		　　顷之，同知南院枢密使事，出乙辛、淳等。帝嘉其忠，封兰陵郡王，人谓近于古社稷臣，授殿前都点检。上谓王师儒、耶律固等曰：“兀纳忠纯，虽狄仁杰辅唐，屋质立穆宗，无以过也。卿等宜达燕王知之。”自是，令兀纳辅导燕王，益见优宠。大安初，诏尚越国公主，兀纳固辞。改南院枢密使，奏请掾史宜以岁月迁叙，从之。寿隆元年，拜北府宰相。<BR>
<BR>		　　初，天祚在潜邸，兀纳数以直言忤旨。及嗣位，出为辽兴军节度使，守太傅。以佛殿小底王华诬兀纳借内附犀角，诏鞫之。兀纳奏曰：“臣在先朝，诏许日取帑钱十万为私费，臣未尝妄取一钱，肯借犀角乎！”天祚愈怒，夺太傅官，降宁边州刺史，寻改临海军节度使。<BR>
<BR>		　　兀纳上书曰：“自萧海里亡入女直，彼有轻朝廷心，宜益兵以备不虞。”不报，天庆元年，知黄龙府事，改东北路统军使，复上书曰：“臣治与女直接境，观其所为，其志非小。宜先其未发，举兵图之。”章数上，皆不听。及金兵来侵，战于宁江州，其孙移敌蹇死之，兀纳退走入城。留官属守御，自以三百骑渡混同江而西，城遂陷。后与萧敌里拒金兵于长泺，以军败免官。五年，天祚亲征，兀纳殿，复败绩。后数日乃与百官人见，授上京留守。六年，耶律章奴叛，来攻京城，兀纳发府库以赍士卒，谕以逆顺，完城池，以死拒战。章奴无所得而去。以功授副元帅，寻为契丹都宫使。<BR>
<BR>		　　天祚以兀纳先朝重臣，有定策勋，每延问以政，兀纳对甚切。上虽优容，终不能用。以疾卒，年七十。<BR>
<BR>		　　耶律俨，字若思，析津人。本姓李氏。<BR>
<BR>		　　父仲禧，重熙中始仕。清宁初，同知南院宣徽使事。四年，城鸭子、混同二水间，拜北院宣徽使。咸雍初，坐误奏事，出为榆州刺史。俄诏复旧职，迁汉人行宫都部署。六年，赐国姓，封韩国公，改南院枢密使。时枢臣乙辛等诬陷皇太子，诏仲禧偕乙辛鞫之，蔓引无辜，未尝雪正。乙辛荐仲禧可任，拜广德军节度使，复为南院枢密使，卒，谥钦惠。<BR>
<BR>		　　俨仪观秀整，好学，有诗名，登咸雍进士第。守著作佐郎，补中书省令史，以勤敏称。大康初，历都部署判官、将作少监。<BR>
<BR>		　　后两府奏事，论群臣优劣，唯称俨才俊。改少府少监，知大理正，赐紫。六年，迁大理少卿，奏谳详平。明年，升大理卿。<BR>
<BR>		　　丁父忧，夺服，同签部署司事。<BR>
<BR>		　　大安初，为景州刺史。绳胥徒，禁豪猾，抚老恤贫，末数月，善政流播，郡人刻石颂德。二年，改御史中丞，诏按上京滞狱，多所平反。同知宣徽院事，提点大理寺。六年冬，改山西路都转运使。刮剔垢弊，奏定课额，益州县俸给，事皆施行。<BR>
<BR>		　　寿隆初，授枢密直学士。以母忧去官，寻召复旧职。宋攻夏，李乾顺遣使求和解，帝命俨如宋平之，拜参知政事。六年，驾幸鸳鸯泺，召至内殿，访以政事。<BR>
<BR>		　　帝晚年倦勤，用人不能自择，令各掷骰子，以采胜者官之。<BR>
<BR>		　　俨尝得胜采，上曰：“上相之征也！”迁知枢密院事，赐经邦佐运功臣，封越国公。修《皇朝实录》七十卷。<BR>
<BR>		　　帝大渐，俨与北院枢密使阿思同受顾命。乾统三年，徙封秦国。六年，封漆水郡王。天庆中，以疾，命乘小车入朝。疾甚，遣太医视之。薨，赠尚父，谥曰忠懿。<BR>
<BR>		　　俨素廉洁，一芥不取于人。经籍一览成诵。又善伺人主意。<BR>
<BR>		　　妻邢氏有美色，常出入禁中，俨教之曰：“慎勿失上意！”由是权宠益固。三子：处贞，太常少卿；处廉，同知中京留守事；处能，少府少监。<BR>
<BR>		　　刘伸，字济时，宛平人。少颖悟，长以辞翰闻。重熙五年，登进士第，历彰武军节度使掌书记、大理正。因奏狱，上适与近臣语，不顾，伸进曰：“臣闻自古帝王必重民命，愿陛下省臣之奏。”上大惊异，擢枢密都承旨，权中京副留守。<BR>
<BR>		　　诏徙富民以实春、泰二州，伸以为不可，奏罢之。迁大理少卿，人以不冤。升大理卿，改西京副留守。以父忧，终制，为三司副使，加谏议大夫，提点大理寺。以伸明法而恕，案冤狱全活者众，徙南京副留守。俄改崇义军节度使，政务简静，民用不扰，致乌、鹊同巢之异，优诏褒之。改户部使，岁入羡余钱三十万缗，拜南院枢密副使。<BR>
<BR>		　　道宗尝谓大臣曰：“今之忠直，耶律搒、刘伸而已！”宰相杨绩贺其得人，拜参知政事。上谕之曰：“卿勿惮宰相！”<BR>
<BR>		　　对此院枢密使乙辛势焰方炽，伸奏曰：“臣于乙辛尚不畏，何宰相之畏！”乙辛衔之，相异排诋，出为保静军节度使。上终欲大用，加守太子太保，迁上京留守。乙辛以事徙镇雄武，复以崇义军节度使致仕。<BR>
<BR>		　　适燕、蓟民饥，仰与政赵徽，韩造日济以糜粥，所活不胜算。大安二年卒，上震悼，赙赠加等。<BR>
<BR>		　　耶律胡吕，字苏撒，弘义宫分人。其先欲稳，佐太祖有功，为迭烈部夷离堇。父杨五，左监门卫大将军。<BR>
<BR>		　　胡吕性谦谨，于人无适莫。重熙末，补寝殿小底。以善职，屡更华要，迁千牛卫大将军。大安中，北阻卜酋磨鲁斯叛，为招讨都监，与耶律那也率精骑二千讨平之，以功为汉人行宫副部署，兼知太和宫事。致仕，加同中书门下平章事，卒。<BR>
<BR>		　　论曰：“兀纳当道宗昏惑之会，拥佑皇孙，使乙辛奸计不获复逞，而辽祚以续。比之屋质立穆宗，非溢美也。俨以俊才莅政，所至有能誉；纂述辽史，具一代治乱，亦云勤矣。但其固宠，不能以礼正家，惜哉。刘伸三为大理，民无冤抑；一登户部，上下兼裕，至与耶律玦并称忠直，不亦宜乎。”
		<BR>
<BR>　<hr><a href="https://ebooksir.github.io/"><span style="font-size: 11.5pt">书大师(<font face="华文新魏">ebooksir.github.io</font>)</span></a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<center><a href="091.htm">下一页</a>&nbsp;
<a href="index.htm">回目录</a>&nbsp; <a href="https://ebooksir.github.io/">回首页</a></center></td>
</tr>
</table></div>

<div align="center">

</div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>


<!-- Mirrored from www.ebooksir.github.io/shishu/liaoshi/090.htm by HTTrack Website Copier/3.x [XR&CO'2007], Thu, 21 Mar 2013 05:43:37 GMT -->
</html>
