<html>


<!-- Mirrored from www.ebooksir.github.io/shishu/liaoshi/098.htm by HTTrack Website Copier/3.x [XR&CO'2007], Thu, 21 Mar 2013 05:43:43 GMT -->
<head>
<meta charset="utf-8">
<title>书大师_辽史</title><style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">

</div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">

<td>
		<a href="https://ebooksir.github.io/"><font color="#008080">书大师</font></a><font 
  color="#008080"> &gt; </font><a href="index.htm"><font color="#008080">辽史</font></a><font 
  color="#008080"> &gt;</font></td>	<tr>
		<td>
		<hr><font color="#008080">
		</font>&nbsp;&nbsp;&nbsp;&nbsp; <font face="楷体_GB2312">&nbsp;
		<font size="5" color="#9F0000">卷九十八　列传第三十六　卓行</font></font><hr><BR>		　　萧札刺耶律官奴萧蒲离不辽之共国任事，耶律、萧二族而已。二族之中，有退然自足，不淫于富贵，不诎于声利，可以振颓风，激薄俗，亦足嘉尚者，得三人焉。作《卓行传》。<BR>
<BR>		　　萧札刺，字虚辇，北府宰相排押之弟。性介特，不事生业。<BR>
<BR>		　　保宁间，以戚属进，累迁宁远军节度使。秩满里居，澹泊自适。统和末，召为南京马步军都指挥使。以疾求退，不听，迁夷离毕。又以疾辞，许之。遂入颉山，杜门不出。上嘉其志，不复征，札刺自是家于颉山。亲友或过之，终日言不及世务。<BR>
<BR>		　　凡宴游相邀，亦不拒。一岁山居过半，与世俗不偶。耶律资忠重之，目日颉山老人。卒。<BR>
<BR>		　　耶律官奴，字奚隐，林牙斡鲁之孙。沉厚多学，详于本朝世系。嗜酒好佚。初，征为宿直将军。重熙九年，以疾去官。上以官奴属尊，欲成其志，乃许自择一路节度使。官奴辞曰：“臣愚钝，不任官使。”加归义军节度使，辄请致政。<BR>
<BR>		　　官奴与欧里部人萧哇友善，哇谓官奴曰：“仕不能致主泽民，成大功烈，何屑屑为也！吾与若居林下，以枕簟自随，觞咏自乐，虽不官，无慊焉。”官奴然之。时称“二逸”。乾统间，官奴卒。<BR>
<BR>		　　萧蒲离不，字桵懒，魏国王惠之四世孙。父母蚤丧，鞠于祖父兀古匿。性孝悌。年十三，兀古匿卒，自以早失怙恃，复遭祖丧，哀毁逾礼，族里嘉叹。尝谓人曰：“我于亲不得终养，今谁为训者？苟不自勉，何以报鞠育恩！”自是力学，于文艺无不精。<BR>
<BR>		　　乾统间，以兀古匿之故召之，不应。常与亲识游猎山水，奉养无长物仆隶，欣欣如也。或曰：“公胡不念以嗣先世功名？”<BR>
<BR>		　　答曰：“自度不足以继先业，年逾强仕，安能益主庇民！”<BR>
<BR>		　　累征，皆以疾辞。<BR>
<BR>		　　晚年，谢绝人事，卜居抹古山，屏远荤茹，潜心佛书，延有道者谈论弥日。人间所得何如，但曰：“有深乐！惟觉六凿不相攘，余无知者。”一日，易服，无疾而逝。<BR>
<BR>		　　论曰：“隐，固未易为也，而亦未可轻以与人。若札刺谢职不谈时务，官奴两辞节镇，蒲离不召而不赴，虽未足谓之隐；然在当时能知内外之分，甘于肥遁，不犹愈于求富贵利达而为妻妾羞者哉！故称卓行可也。”<hr><a href="https://ebooksir.github.io/"><span style="font-size: 11.5pt">书大师(<font face="华文新魏">ebooksir.github.io</font>)</span></a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<center><a href="099.htm">下一页</a>&nbsp;
<a href="index.htm">回目录</a>&nbsp; <a href="https://ebooksir.github.io/">回首页</a></center></td>
</tr>
</table></div>

<div align="center">

</div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>


<!-- Mirrored from www.ebooksir.github.io/shishu/liaoshi/098.htm by HTTrack Website Copier/3.x [XR&CO'2007], Thu, 21 Mar 2013 05:43:44 GMT -->
</html>
