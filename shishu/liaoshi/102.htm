<html>


<!-- Mirrored from www.ebooksir.github.io/shishu/liaoshi/102.htm by HTTrack Website Copier/3.x [XR&CO'2007], Thu, 21 Mar 2013 05:43:46 GMT -->
<head>
<meta charset="utf-8">
<title>书大师_辽史</title><meta name="Microsoft Theme" content="none, default">
<style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">

</div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">

<td>
		<a href="https://ebooksir.github.io/"><font color="#008080">书大师</font></a><font 
  color="#008080"> &gt; </font><a href="index.htm"><font color="#008080">辽史</font></a><font 
  color="#008080"> &gt;</font></td>	<tr>
		<td>
		<hr>&nbsp;&nbsp; <font face="楷体_GB2312">&nbsp;&nbsp;
		<font size="5" color="#9F0000">&nbsp;&nbsp;&nbsp;&nbsp; 卷一百二　列传第四十　奸臣上</font></font><hr>
		<BR>		　　耶律乙辛张孝杰耶律燕哥萧十三《春秋》褒贬，善恶并书，示劝惩也。故迁、固传佞幸、酷吏，欧阳修则并奸臣录之，将俾为君者知所鉴，为臣者知所戒。此天地圣贤之心，国家安危之机，治乱之原也。辽自耶律乙辛而下，奸臣十人，其败国皆足以为戒，故列于《传》。<BR>
<BR>		　　耶律乙辛，字胡睹兖，五院部人。父迭刺，家贫，服用不给，部人号“穷迭刺”。<BR>
<BR>		　　初，乙辛母方娠，夜梦手搏羖羊，拔其角尾。既寤占之，术者曰：“此吉兆也。羊去角尾为王字，汝后有子当王。”及乙辛生，适在路，无水以浴，回车破辙，忽见涌泉。迭刺自以得子，欲酒以庆，闻酒香，于草棘间得二榼，因祭东焉。<BR>
<BR>		　　乙辛幼慧黠。尝牧羊至日昃，迭刺视之，乙辛熟寝。迭刺触之觉，乙辛怒曰：“何遽惊我！适梦人手执口月以食我，我已食月，啖日方半而觉，借不尽食之。”迭刺自是不令牧羊。及长，美风仪，外和内狡。重熙中，为文班吏，掌太保印，陪从入宫。皇后见乙辛详雅如素宦，令补笔砚吏；帝亦爱之，累迁护卫太保。道宗即位，以乙辛先朝任使，赐汉人户四十，同知点检司事，常召决疑议，升北院同知，历枢密副使。清宁五年，为南院枢密使，改知北院，封赵王。<BR>
<BR>		　　九年，耶律仁先为南院枢密使，时驸马都尉萧胡睹与重元党，恶仁先在朝，奏曰：“仁先可任西北路招讨使。”帝将从之。乙辛奏曰，“臣新参国政，未知治体。仁先乃先帝旧臣，不可遽离朝廷。”帝然之。重元乱平，拜北院枢密使，进王魏，赐匡时翊圣竭忠平乱功臣。咸雍五年，加守太师。诏四方有军旅，许以便宜从事，势震中外，门下馈赂不绝。凡阿顺者蒙荐摊，忠直者被斥窜。<BR>
<BR>		　　大康元年，皇太子始预朝政，法度修明。乙辛不得逞，谋以事诬皇后。后既死，乙辛不自安，又欲害太子。乘间入奏曰：“帝与后如天地并位，中宫岂可旷？”盛称其党驸马都尉萧霞抹之妹美而贤。上信之，纳于宫，寻册为皇后。时护卫萧忽古知乙辛奸状，伏桥下，欲杀之。俄暴雨坏桥，谋不遂。林牙萧岩寿密奏曰：“乙辛自皇太子预政，内怀疑惧，又与宰相张孝杰相附会。恐有异图，不可使居要地。”出为中京留守。乙辛泣谓人曰：“乙辛无过，因谗见出。”其党萧霞抹辈以其言闻于上。上悔之。无何，出萧岩寿为顺义军节度使，诏近臣议召乙辛事。北面官属无敢言者，耶律撒刺曰，“初以萧岩寿奏，出乙辛。若所言不当，宜坐以罪；若当，则不可复召。”累谏不从。乃复召为北院枢密使。<BR>
<BR>		　　时皇太子以母后之故，忧见颜色。乙辛党欣跃相庆，谗谤沸腾，忠良之士斥逐殆尽。乙辛因萧十三之言，夜召萧得裹特谋构太子，令护卫太保耶律查刺诬告耶律撒刺等同谋立皇太子。诏按无迹而罢。又令牌印郎君萧讹都斡诣上诬首：“耶律查刺前告耶律撒刺等事皆实，臣亦与其谋。本欲杀乙辛等而立太子。臣等若不言，恐事白连坐。”诏使鞫劾，乙辛迫令具伏。<BR>
<BR>		　　上怒，命诛撒刺及速撒等。乙辛恐帝疑，引数人庭诘，各令荷重校，绳击其颈，不能出气，人人不堪其酷，惟求速死。反奏曰：“别无异辞。”时方暑，尸不得瘗，以至地臭。乃囚皇太子于上京，监卫者皆其党。寻遣萧达鲁古、撒把害太子。乙辛党大喜，聚饮数日。上京留守萧挞得以卒闻。上哀悼，欲召其妻，乙辛阴遣人杀之，以灭其口。<BR>
<BR>		　　五年正月，上将出猎，乙辛奏留皇孙，上欲从之。同知点检萧兀纳谏曰：“陛下若从乙辛留皇孙，皇孙尚幼，左右无人，愿留臣保护，以防不测。”遂与皇孙俱行。由是上始疑乙辛，颇知其奸。会北幸，将次黑山之平淀，上适见扈从官属多随乙辛后，恶之，出己辛知南院大王事。及例削一字王爵，改王混同，意稍自安。及赴阙入谢，帝即日遣还，改知兴中府事。<BR>
<BR>		　　七年冬，坐以禁物鬻入外国，下有司议，法当死。乙辛党耶律燕哥独奏当入八议，得减死论，击以铁骨朵，幽于来州。<BR>
<BR>		　　后谋奔宋及私藏兵甲事觉，缢杀之。乾统二年，发冢，戮其尸。<BR>
<BR>		　　张孝杰，建州永霸县人。家贫，好学。重熙二十四年，擢进士第一。<BR>
<BR>		　　清宁间，累迁枢密直学士。咸雍初，坐误奏事，出为惠州刺史。俄召复旧职，兼知户部司事。三年，参知政事，同知枢密院事，加工部侍郎。八年，封陈国公。上以孝杰勤干，数问以事，为北府宰相。汉人贵幸无比。<BR>
<BR>		　　大康元年，赐国姓。明年秋猎，帝一日射鹿三十，燕从官。<BR>
<BR>		　　酒酣，命赋《云上于天诗》，诏孝杰坐御榻旁。上诵《黍离》诗：“知我者谓我心忧，不知我者谓我何求。”孝杰奏曰：“今天下太平，陛下何忧？富有四海，陛下何求？”帝大悦。三年，群臣侍燕，上曰：“先帝用仁先、化葛，以贤智也。朕有孝杰、乙辛，不在仁先、化葛下，诚为得人。”欢饮至夜，乃罢。<BR>
<BR>		　　是年夏，乙辛谮皇太子，孝杰同力相济。及乙辛受诏按皇太子党人，诬害忠良，孝杰之谋居多。乙辛荐孝杰忠于社稷，帝谓孝杰可比狄仁杰，赐名仁杰，乃许放海东青鹤。六年，既出乙辛，上亦悟孝杰奸佞，寻出为武定军节度使。坐私贩广济湖盐及擅改诏旨，削爵，贬安肃州，数年乃归。大安中，死于乡。乾统初，剖棺戮尸，以族产分赐臣下。<BR>
<BR>		　　孝杰久在相位，贪货无厌，时与亲戚会饮，尝曰：“无百万两黄金，不足为宰相家。”初，孝杰及第，诣佛寺，忽迅风吹孝杰幞头，与浮图齐，坠地而碎。有老僧曰：“此人必骤贯，然亦不得其死。”竟如其言。<BR>
<BR>		　　耶律燕哥，字善宁，季父房之后。四世祖铎稳，太祖异母弟。父曰豁里斯，官至太师。<BR>
<BR>		　　燕哥狡佞而敏。清宁间，为左护卫太保。太康初，转北面林牙。初耶律乙辛自中京留守复为枢密使，以燕哥为耳目，凡闻见必以告。乙辛爱而荐之，帝亦以为贤，拜左夷离毕。及皇太子被诬，帝遣燕哥往讯之，太子谓燕哥曰：“帝惟我一子，今为储嗣，复何求，敢为此事！公与我为昆弟行，当念无辜，达意于帝。”祷之甚恳。萧十三闻之，谓燕哥曰：“宜以太子言，易为伏状。”燕哥颔之，尽如所教以奏。及太子被逐，乙辛杀害忠良，多燕哥之谋，为契丹行官都部署。五年夏，拜南府宰相，迁惕隐。<BR>
<BR>		　　大安三年，为西京留守，致仕。寿隆初，以疾卒。<BR>
<BR>		　　萧十三，蔑古乃部人。父铎鲁斡，历官节度使。十三辨黠，善揣摩人意。清宁间，以年劳迁护卫太保。大康初，耶律乙辛复入枢府，益横恣。时十三出入乙辛家，以朝臣不附者辄使出之，十三由宿卫迁殿前副点检。<BR>
<BR>		　　三年夏，护卫萧忽古等谋杀乙辛，事觉下狱。十三谓乙辛曰：“今太子犹在，臣民属心。大王素无根柢之助，复有诬皇后之怨。若太子立，王置身何地？宜熟计之。”乙辛曰：“吾忧此久矣！”是夜，召萧得裹特谋所以构太子事。十三计既行，寻迁殿前都点检，兼同知枢密院事。复令萧讹都斡等诬首耶律查刺前告耶律撒刺等事皆实，诏究其事，太子不服。别遣夷离毕耶律燕哥问太子，太子具陈所以见诬之状。十三闻之，谓燕哥曰：“如此奏，则大事去矣！当易其辞为伏款。”燕哥入，如十三言奏之。上大怒，废太子。太子将出，曰：“我何罪至是！”十三叱令登车，遣卫卒阖车门。是年，迁北院枢密副使，复陈阴害太子计，乙辛从之。<BR>
<BR>		　　及乙辛出知南院大王事，亦出十三为保州统军使，卒。乾统间，剖棺戮尸。二子：的里得、念经，皆伏诛。<hr><a href="https://ebooksir.github.io/"><span style="font-size: 11.5pt">书大师(<font face="华文新魏">ebooksir.github.io</font>)</span></a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<center><a href="103.htm">下一页</a>&nbsp;
		<a href="index.htm">回目录</a>&nbsp; <a href="https://ebooksir.github.io/">回首页</a></center></td>
</tr>
</table></div>

<div align="center">

</div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>


<!-- Mirrored from www.ebooksir.github.io/shishu/liaoshi/102.htm by HTTrack Website Copier/3.x [XR&CO'2007], Thu, 21 Mar 2013 05:43:47 GMT -->
</html>
