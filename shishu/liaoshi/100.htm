<html>


<!-- Mirrored from www.ebooksir.github.io/shishu/liaoshi/100.htm by HTTrack Website Copier/3.x [XR&CO'2007], Thu, 21 Mar 2013 05:43:44 GMT -->
<head>
<meta charset="utf-8">
<title>书大师_辽史</title><meta name="Microsoft Theme" content="none, default">
<style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">

</div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">

<td>
		<a href="https://ebooksir.github.io/"><font color="#008080">书大师</font></a><font 
  color="#008080"> &gt; </font><a href="index.htm"><font color="#008080">辽史</font></a><font 
  color="#008080"> &gt;</font></td>	<tr>
		
		<td>
		<hr><font color="#008080">
		</font>&nbsp;&nbsp; <font size="5" color="#9F0000" face="楷体_GB2312">卷一百　列传第三十八　方技</font><hr><BR>		　　直鲁古王白魏璘耶律敌鲁耶律乙不哥孔子称“小道必有可观”，医卜是已。医以济夭札，卜以决犹豫，皆有补于国，有惠于民。前史录而不遗，故传。<BR>
<BR>		　　直鲁古，吐谷浑人。初，太祖破吐谷浑，一骑士弃橐，反射不中而去。及追兵开橐视之，中得一婴儿，即直鲁古也。因所俘者问其故，乃知射囊者，婴之父也。世善医，虽马上视疾，亦知标本。意不欲子为人所得，欲杀之耳。<BR>
<BR>		　　由是进于太祖，淳钦皇后收养之。长亦能医，专事针灸。<BR>
<BR>		　　太宗时，以太医给侍。尝撰《脉诀》、《针灸书》，行于世。年九十卒。<BR>
<BR>		　　王白，冀州人，明天文，善卜筮，晋司天少监，太宗入汴得之。应历十九年，王子只没以事下狱，其母求卜，白曰：“此人当王，未能杀也，毋过忧！”景宗即位，释其罪，封宁王，竟如其言。凡决祸福多此类。<BR>
<BR>		　　保宁中，历彰武、兴国二军节度使。撰《百中歌》行于世。<BR>
<BR>		　　魏璘，不知何郡人，以卜名世，太宗得于汴。<BR>
<BR>		　　天禄元年，上命驰马较迟疾，以为胜负。问王白及璘孰胜？<BR>
<BR>		　　白奏曰：“赤者胜。”璘曰：“臣所见，騣马当胜。”既驰，竟如璘言。上异而问之，白曰：“今日火王，故知赤者胜。”<BR>
<BR>		　　璘曰：“不然，火虽王，而上有烟。以烟察之，青者必胜。”<BR>
<BR>		　　上嘉之。五年，察割谋逆，私卜于璘。璘始卜，谓曰：“大王之数，得一日矣，宜慎之！”及乱，果败。应历中，周兵犯燕，上以胜败问璘。璘曰：“周姓柴也，燕分火也。柴入火，必焚。”<BR>
<BR>		　　其言果验。<BR>
<BR>		　　璘尝为太平王罨撒葛卜僭立事，上闻之，免死，流乌古部。<BR>
<BR>		　　一日，节度使召璘，适有献双鲤者，戏曰：“君卜此鱼何时得食？”璘良久答曰：“公与仆不出今日，有不测祸，奚暇食鱼？”<BR>
<BR>		　　亟命烹之。未及食，寇至，俱遇害。<BR>
<BR>		　　耶律敌鲁，字撒不碗。其先本五院之族，始置宫分，隶焉。<BR>
<BR>		　　敌鲁精于医，察形色即知病原。虽不诊候，有十全功。统和初，为大丞相韩德让所荐，官至节度使。<BR>
<BR>		　　初，枢密使耶律斜轸妻有沉疴，易数医不能治。敌鲁视之曰：“心有蓄热，非药石所及，当以意疗。因其聩，聒之使狂，用泄其毒则可。”于是令大击钲鼓于前。翌日果狂，叫呼怒骂，力极而止，遂愈。治法多此类，人莫能测。年八十卒。<BR>
<BR>		　　耶律乙不哥，字习捻，六院郎君褭古直之后。幼好学，尤长于卜筮，不乐仕进。<BR>
<BR>		　　尝为人择葬地曰：“后三日，有牛乘人逐牛过者，即启土。”<BR>
<BR>		　　至期，果一人负乳犊，引牸牛而过。其人曰：“所谓‘牛乘人’者，此也。”遂启土。既葬，吉凶尽如其言。又为失鹰者占曰：“鹰在汝家东北三十里泺西榆上。”往求之，果得。当时占候无不验。<BR>
<BR>		　　论曰：“方持，术者也。苟精其业而不畔于道，君子必取焉。直鲁古、王白、耶律敌鲁无大得失，录之宣矣。魏璘为察割卜谋逆，为罨撒葛卜僭立，罪在不贳；虽有寸长，亦奚足取哉。存而弗削，为来者戒。”<hr><a href="https://ebooksir.github.io/"><span style="font-size: 11.5pt">书大师(<font face="华文新魏">ebooksir.github.io</font>)</span></a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<center><a href="101.htm">下一页</a>&nbsp;
		<a href="index.htm">回目录</a>&nbsp; <a href="https://ebooksir.github.io/">回首页</a></center></td>
</tr>
</table></div>
<p>&nbsp;&nbsp;&nbsp;</p>

<div align="center">

</div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>


<!-- Mirrored from www.ebooksir.github.io/shishu/liaoshi/100.htm by HTTrack Website Copier/3.x [XR&CO'2007], Thu, 21 Mar 2013 05:43:45 GMT -->
</html>
