<html>


<!-- Mirrored from www.ebooksir.github.io/shishu/liaoshi/007.htm by HTTrack Website Copier/3.x [XR&CO'2007], Thu, 21 Mar 2013 05:42:25 GMT -->
<head>
<meta http-equiv="Content-Language" content="zh-cn">
<meta charset="utf-8">
<title>书大师_辽史</title><style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">

</div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">

<td>
		<a href="https://ebooksir.github.io/"><font color="#008080">书大师</font></a><font 
  color="#008080"> &gt; </font><a href="index.htm"><font color="#008080">辽史</font></a><font 
  color="#008080"> &gt;</font></td>	<tr>
		
		<td>
		<hr><font color="#008080">
		</font>&nbsp;&nbsp;&nbsp;&nbsp; <font face="楷体_GB2312">&nbsp;&nbsp;&nbsp;&nbsp;
		<font size="5" color="#9F0000">&nbsp;&nbsp;&nbsp;&nbsp;&nbsp;&nbsp;&nbsp;卷七本纪第七　穆宗下</font></font><hr><BR>
<BR>		　　十四年春正月戊寅朔，奉安神纛。戊戌，汉以宋将来袭，驰告。二月壬子，诏西南面招讨使挞烈进兵援汉。癸亥，如潢河。<BR>
<BR>		　　戊辰，支解鹿人没答、海里等七人于野，封土识其地。己巳，如老林东泺。壬申，汉以败宋兵石州来告。<BR>
<BR>		　　夏四月本汉以击退宋军，遣使来谢。是月，黄龙府某露降。<BR>
<BR>		　　五月，射舐碱鹿于白鹰山，至于浃旬。<BR>
<BR>		　　六月丙午朔，猎于玉山，竟月忘返。<BR>
<BR>		　　秋七月壬辰，以酒脯祀黑山。<BR>
<BR>		　　八月乙巳，如硙子岭，呼鹿射之，获鹿四，赐虞人女环等物有差。丁未，还吕。戊申，以生日值天赦，不受贺，曲赦京师囚。乙卯，录囚。<BR>
<BR>		　　九月，黄室韦叛。<BR>
<BR>		　　冬十月丙午，近侍乌古者进石错，赐白金二百五十两。丙辰，以掌鹿矧思代斡里为闸撒狘，赐金带、金盏，银二百两。<BR>
<BR>		　　所隶死罪以下得专之。<BR>
<BR>		　　十一月壬午，日南至，宴饮达旦。自是昼寝夜饮。杀近侍小六于禁中。<BR>
<BR>		　　十二月丙午，以黑兔祭神。乌古叛，掠民财畜。详稳僧隐与战，败绩，僧隐及乙实等死之。<BR>
<BR>		　　十五年春正月乙卯，以枢密使雅里斯为行军都统，虎军详稳楚思为行军都监，益以突吕不部军三百，合诸部兵讨之。乌古夷离堇子勃勒底独不叛，诏褒之。是月，老人星见。<BR>
<BR>		　　二月壬寅朔，日有食之。上东幸。甲寅，以获鸭，除鹰坊刺面、腰斩之刑，复其徭役。是月，乌古杀其长窣离底，余众降，复叛。<BR>
<BR>		　　三月癸酉，近侍东儿进匕箸不时，手刃刺之。丁丑，大黄室韦酋长寅尼吉叛。癸未，王坊人四十户叛入乌古。癸已，虞人沙刺迭侦鹅失期，加炮洛、铁梳之刑而死。<BR>
<BR>		　　夏四月乙巳，小黄室韦叛，雅里斯、楚思等击之，为室韦所败，遣使诘之。乙卯，以秃里代雅里斯为都统，以女古为监军，率轻骑进讨，仍令挞马寻吉里持诏招谕。<BR>
<BR>		　　五月壬申，寻吉里奏，谕之不从。雅里斯以挞凛、苏才群牧兵追至柴河，与战不利。甲申，库古只奏室韦长寅吉亡入敌烈。<BR>
<BR>		　　六月辛亥，俞鲁古献良马，赐银二千两。以近侍忽刺比马至先以闻，赐银千两。是月，敌烈来降。<BR>
<BR>		　　秋七月甲戌，雅里斯奏乌古至河德泺，遣夷离堇画里、夷离毕常思击之。丁丑，乌古掠上京北榆林峪，遣林牙萧干讨之。<BR>
<BR>		　　庚辰，雅里斯等与乌古战，不利。<BR>
<BR>		　　冬十月丁未，常思与乌古战，败之。<BR>
<BR>		　　十二月甲辰，以近侍喜哥私归，杀其妻。丁未，杀近侍随鲁。驻跸黑山平淀。<BR>
<BR>		　　十六年春正月丁卯朔，被酒，不受贺。甲申，微行市中，赐酒家银绢。乙酉，杀近侍白海及家仆衫福、押刺葛、枢密使门吏老古、挞马失鲁。<BR>
<BR>		　　三月己巳，东幸。庚午获鸭，甲申获鹅，皆饮达旦。<BR>
<BR>		　　五月甲申，以岁旱，泛舟于池祷雨；不雨，舍舟立水中而祷，俄顷乃雨。<BR>
<BR>		　　六月丙申，以白海死非其罪，赐其家银绢。<BR>
<BR>		　　秋七月壬午，谕有司：凡行幸之所，必高立标识，令民勿犯，违以死论。<BR>
<BR>		　　八月丁酉，汉遣使贡金器、铠甲。<BR>
<BR>		　　闰月乙丑，观野鹿入驯鹿群，立马饮至哺。<BR>
<BR>		　　九月庚子，以重九宴饮，夜以继日，至壬子乃罢。己未，杀狼人哀里。<BR>
<BR>		　　冬十月庚辰，汉主有母丧，遣使赙吊。<BR>
<BR>		　　十二月甲子，幸酒人拔刺哥家，复幸殿前都点检耶律夷腊葛第，宴饮连日。赐金盂、细锦及孕马百疋，左右授官者甚众。<BR>
<BR>		　　戊辰，汉遣使来贡。<BR>
<BR>		　　是冬，驻跸黑山平淀。<BR>
<BR>		　　十七年春正月庚寅朔，林牙萧干、郎君耶律贤适讨乌古还，帝执其手，赐卮酒，授贤适右皮室详稳。雅里斯、楚思、霞里三人赐醨酒以辱之。乙卯，夷离毕骨欲献乌古俘。<BR>
<BR>		　　二月甲子，高勋奏宋将城益津关，请以偏师扰之，上从之。<BR>
<BR>		　　夏四月戊辰，杀鹰人敌鲁。丙子，射柳祈雨，复以水沃群臣。<BR>
<BR>		　　五月辛卯，杀鹿人札葛。壬辰，北府宰相萧海瓈薨，辍朝，罢重五宴。<BR>
<BR>		　　六月己未，支解雉人寿哥、念古、杀鹿人四十四人。<BR>
<BR>		　　是夏，驻跸哀潭。秋八月辛酉，生日，以政事令阿不底病亟，不受贺。<BR>
<BR>		　　九月自丙戌朔，猎于黑山、赤山，至于月终。<BR>
<BR>		　　冬十月乙丑，杀酒人粹你。<BR>
<BR>		　　十一月辛卯，杀近侍廷寿。壬辰，杀豕人阿不札、曷镥、术里者、涅里括。庚子，司天台奏月当食不亏，上以为祥，欢饮达旦。壬寅，杀鹿人唐果、直哥、撒刺。<BR>
<BR>		　　十二月辛未，手杀饔人海里，复脔之。<BR>
<BR>		　　是冬，驻跸黑河平淀。<BR>
<BR>		　　十八年春正月乙酉朔，宴于宫中，不受贺。己亥，观灯于市。以银百两市酒，命群臣亦市酒，纵饮三夕。<BR>
<BR>		　　二月乙卯，幸五坊使霞实里家，宴饮达旦。<BR>
<BR>		　　三月甲申朔，如潢河。乙酉，获驾鹅，祭天地。造大酒器，刻为鹿文，名曰“鹿砙”，贮酒以祭天。庚戌，杀鹘人胡特鲁、近侍化葛及监囚海里，仍剉海里之尸。<BR>
<BR>		　　夏四月癸丑朔，杀彘屯奴。己未，为殿前都点检夷腊葛置神帐，曲赦京几囚。甲戌，挞烈于雕窠中得牝犬来进。<BR>
<BR>		　　是夏，清暑哀潭。<BR>
<BR>		　　秋七月辛丑，汉主承钧殂，子继元立，来告，遣使吊祭。<BR>
<BR>		　　九月戊子，杀详稳八刺、拽刺痕笃等四人。己丑，登小赊天地。戊戌，知宋欲袭河东，谕西南面都统、南院大王挞烈豫为之备。己亥，猎熊，以唤鹿人铺姑并掖庭户赐夷腊葛。甲辰，以夷腊葛兼政事令，仍以黑山东抹真之地数十里赐之，以女环为近侍，女直详稳戞阳为本部夷离堇。<BR>
<BR>		　　是秋，猎于西京诸山。<BR>
<BR>		　　冬十月辛亥朔，宋围太原，诏挞烈为兵马总管，发诸道兵救之。十一月癸卯，冬至，被酒，不受贺。十二月丁丑，杀酒人搭烈葛。<BR>
<BR>		　　是冬，驻跸黑山东川。<BR>
<BR>		　　十九年春正月己卯朔，宴宫中，不受贺。己丑，立春，被酒，命殿前都点检夷腊葛代行击土牛礼。甲午，与群臣为叶格戏。戊戌，醉中骤加左右官。乙巳，诏太尉化哥曰：“朕醉中处事有乖，无得曲从。酒解，可覆奏。”自立春饮至月终，不听政。二月甲寅，汉刘元嗣立，遣使乞封册。辛酉，遣韩知范册为皇帝。癸亥，杀前导末及益刺，剉其尸，弃之。甲子，汉遣使进白麃。己巳，如怀州，猎获熊，欢饮方醉，驰还行宫。是夜，近侍小哥、盥人花哥、庖人辛古等六人反，帝遇弑，年三十九。庙号穆宗。后附葬怀陵。重熙二十一年，谥曰孝安敬正皇帝。赞曰：穆宗在位十八年，知女巫妖妄见诛，谕臣下滥刑切谏，非不明也。而荒耽于酒，畋猎无厌。侦鹅失期，加炮烙铁梳之刑；获鸭甚欢，除鹰坊刺面之令。赏罚无章，朝政不视，而嗜杀不已。变起肘腋，宜哉！<hr><a href="https://ebooksir.github.io/"><span style="font-size: 11.5pt">书大师(<font face="华文新魏">ebooksir.github.io</font>)</span></a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<center><a href="008.htm">下一页</a>&nbsp;
<a href="index.htm">回目录</a>&nbsp; <a href="https://ebooksir.github.io/">回首页</a></center></td>
</tr>
</table></div>

<div align="center">

</div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>


<!-- Mirrored from www.ebooksir.github.io/shishu/liaoshi/007.htm by HTTrack Website Copier/3.x [XR&CO'2007], Thu, 21 Mar 2013 05:42:26 GMT -->
</html>
