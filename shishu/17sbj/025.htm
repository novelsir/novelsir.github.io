<html>


<!-- Mirrored from www.my285.com/shishu/17sbj/025.htm by HTTrack Website Copier/3.x [XR&CO'2007], Thu, 21 Mar 2013 06:06:27 GMT -->
<head>
<meta charset="utf-8">
<title>后汉冯异_十七史百将传_书大师</title>

<style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0"  background="../../41tf/bj1.gif">



<center>

<script src="https://ebooksir.github.io/41tf/05s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">史籍</a>　>　<a href="index.htm">十七史百将传</a>　>　</td>
				<td style="font-size: 10.5pt" width="30%" 
    align="center">
	
				<a href="024.htm">上一页</a>　　　　<a href="026.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">后汉冯异</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　冯异，字公孙，颍川父城人也。好读书，通《左氏春秋》、《孙子兵法》。光武为司隶校尉，道经父城，异开门奉牛酒迎，光武以异为主簿。及王郎起，光武自蓟东南驰，晨夜草舍，至饶阳芜蒌亭。时天寒冽，众皆饥疲，异上豆粥。明旦，光武谓诸将曰：“昨得公孙豆粥，饥寒俱解。”及至南宫，遇大风雨，光武引车入道旁空舍，异抱薪，邓禹热火，光武对灶燎衣。异复进麦饭菟肩。因复渡滹沱河至信都，使异别收河间兵。还，拜偏将军。从破王郎，封应侯。异为人谦退不伐，行与诸将相逢，辄引车避道。进止皆有表识，军中号为整齐。每所止舍，诸将并坐论功，异常独屏树下，军中号曰“大树将军“。及破邯郸，乃更部分诸将，各有配隶。军士皆言愿属“大树将军”，光武以此多之。时更始遣舞阴王李轶、大司马朱鲔将兵号三十万，与河南太守武勃共守洛阳。<br>
　　<br>
　　光武将北徇燕、赵，以魏郡、河内独不逢兵，而城邑完，仓廪实，乃拜寇恂为河内太守，异为孟津将军，统二郡军河上，与恂合势，以拒朱鲔等。异乃遗李轶书曰：“愚闻明鉴所以照形，往事所以知今。昔微子去商而入周，项伯畔楚而归汉，周勃迎代王而黜少帝，霍光尊孝宣而废昌邑。彼皆畏天知命，睹存亡之符，见废兴之事，故能成功于一时，垂业于万世也。苟令长安尚可扶助，延期岁月，疏不间亲，远不逾近，季文岂能居一隅哉？今长安坏乱，赤眉临郊，大臣乖离，纲纪已绝。萧王经营河北，英俊云集，百姓风靡，虽岐慕周，不足以喻。季文诚能觉悟成败，亟定大计，转祸为福，在此时矣。如猛将长驱严兵围城，虽有悔恨，亦无及已。”轶乃报异书曰：“轶本与萧王首谋造汉，唯深达萧王，愿进愚策，以佐国安人。”轶自通书之后，不复与异争锋，故异因此得北攻天井关，拔上党两城，又南下河南成皋已东十三县。<br>
　　<br>
　　武勃将万馀人与异战于士乡下，异斩勃获首五千馀级，轶又闭门不救。异见其信效，具以奏闻。光武故宣露轶书，令朱鲔知之。鲔怒，遂使人刺杀轶。由是城中乖离，多有降者。建武二年春，定封异阳夏侯。时赤眉、延岑暴乱三辅，郡县大姓各拥兵众，大司徒邓禹不能定，乃遣异代禹讨之。敕异曰：“三辅遭王莽、更始之乱，重以赤眉、延岑之酷，元元涂炭，无所依诉。今之征伐，非必略地屠城，要在平定安集之耳。诸将非不健斗，然好虏掠。卿本能御吏士，念自修敕，无为郡县所苦。”异顿首受命，引而西。异与赤眉遇于华阴，相拒六十馀日，战数十合，降其将刘始、王宣等五千馀人。三年春，遣使者即拜异为征西大将军。会邓禹率车骑将军邓洪等引归，与异相遇，禹、洪要异共攻赤眉。异曰：“异与贼相拒且数十日，虽屡获雄将，馀众尚多，可稍以恩信倾诱，难卒用兵破也。上今使诸将屯黾池要其东，而异击其西，一举取之，此万成计也。”禹、洪不从。洪遂大战移日，赤眉佯败，弃辎车走。车皆载土，以豆覆其上，兵士饥，争取之。赤眉引还击洪，洪军溃乱。异与禹合兵救之，赤眉小却。异以士卒饥倦，可且休，禹不听，复战，大为所败，死伤者三千余人。禹得脱归宜阳。<br>
　　<br>
　　异弃马步走上回溪阪，与麾下数人归营。复壁，收其散卒，招集诸营堡数万人，与贼约期会战。使壮士变服与赤眉同，伏于道侧。旦日，赤眉使万人攻异前部，异裁出兵以救之。贼见势弱，遂悉众攻异，异乃纵兵大战。日昃，贼气衰，伏兵卒起，衣服相乱，赤眉不复识别，众遂惊溃。追击，大破之，降男女八万人。馀众尚十馀万，东走宜阳降。玺书劳异曰：“赤眉破平，士吏劳苦，始虽垂翅回溪，终能奋翼黾池，可谓失之东隅收之桑榆。方论功赏，以答大勋。”异自以久在外，不自安，上书思慕阙廷，愿亲帷幄，帝不许。后人有上章言异专制关中，威权至重，百姓归心，号为“咸阳王“。帝使以章示异。异惶惧，上书谢曰：“臣受任方面，以立微功，皆自国家谋虑，愚臣无所能及。臣伏自思：惟以诏敕战攻，每辄如意；时以私心断决，未尝不有悔。臣以遭遇，托身圣明，在倾危溷淆之中尚不敢过差，而况天下平定，上尊下卑，而臣爵位所蒙，巍巍不测乎？诚冀以谨敕，遂自终始。见所示臣章，战栗怖惧。”诏报曰：“将军之于国家，义为君臣，恩犹父子。何嫌何疑，而有惧意？”<br>
　　<br>
　　六年春，异朝京师。引见，帝谓公卿曰：“是我起兵时主簿也。”诏曰：“仓卒，芜蒌亭豆粥，滹沱河麦饭，厚意久不报。”异稽首谢曰：“臣闻管仲谓桓公曰：愿君无忘射钩，臣无忘槛车，齐国赖之。臣今亦愿国家无忘河北之难，小臣不敢忘巾车之恩。”后，诸将为隗嚣所败，乃诏异军邑。未及至，隗嚣乘胜使其将王元、行巡将二万馀人下陇，因分遣巡取邑。异即驰兵，欲先据之。诸将皆曰：“虏兵盛而新乘胜，不可与争。宜止军便地，徐思方略。”异曰：“虏兵临境，忸忕小利，遂欲深入。若得栒邑，三辅动摇，是吾忧也。夫攻者不足，守者有馀。今先据城，以逸待劳，非所以争也。”潜往闭城，偃旗鼓。行巡不知，驰赴之。异乘其不意，卒击鼓建旗而出。巡军惊乱奔走，追击数十里，大破之。异后病发，薨于军。<br>
<br>
　　孙子曰：“亲而离之。”异致书李轶以间朱鲔。又曰：“乱而取之。”异变服相乱而胜赤眉。又曰：“先处战地以待敌者，逸。”异先据邑以待行巡。又曰：“微乎微乎，至于无形。”异偃旗卧鼓而敌不知是也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="024.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="026.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/05x.js"></script>
<script src="https://ebooksir.github.io/41tf/wd.js"></script></center>







</body>


<!-- Mirrored from www.my285.com/shishu/17sbj/025.htm by HTTrack Website Copier/3.x [XR&CO'2007], Thu, 21 Mar 2013 06:06:29 GMT -->
</html>

