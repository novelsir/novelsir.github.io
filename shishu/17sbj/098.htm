<html>


<!-- Mirrored from www.my285.com/shishu/17sbj/098.htm by HTTrack Website Copier/3.x [XR&CO'2007], Thu, 21 Mar 2013 06:08:46 GMT -->
<head>
<meta charset="utf-8">
<title>唐王忠嗣_十七史百将传_书大师</title>

<style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0"  background="../../41tf/bj1.gif">



<center>

<script src="https://ebooksir.github.io/41tf/03s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">史籍</a>　>　<a href="index.htm">十七史百将传</a>　>　</td>
				<td style="font-size: 10.5pt" width="30%" 
    align="center">
	
				<a href="097.htm">上一页</a>　　　　<a href="099.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">唐王忠嗣</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　王忠嗣，华州郑人。父海宾，太子右卫率。吐蕃寇陇右，诏陇右防御使薛纳御之。以海宾为先锋，战武阶，追北至壕口，杀其众。进战长城堡，诸将媢其功，按兵顾望，海宾战死，大军乘之，斩贼万七千级，获马七万、牛羊十四万。玄宗怜其忠，赠左金吾大将军。忠嗣时年九岁，始名训。入见帝，伏地号泣，帝抚之曰：“此去病孤也，须壮而将之。”更赐今名，养禁中。肃宗为忠王，帝使与游。及长，雄毅寡言，有武略，上与论兵，应对蜂起，帝器之。萧嵩出河西，数引为麾下。帝以其年少，有复仇志，诏不得特将。嵩入朝，忠嗣曰：“从公三年，无以归报天子。”乃请精锐数百袭虏。会赞普大酋阅武郁标川，其下欲还，忠嗣不从，提刀略阵，斩数千人，获羊马万计。嵩上其功，帝大悦。累迁左威卫将军、代北都督。天宝元年，北讨奚怒皆，战桑乾河，三遇三克，耀武漠北，高会而还。时突厥新有难，忠嗣进军碛口经略之。乌苏米施可汗请降，忠嗣以其方强，特文降耳，乃营木剌、兰山，谍虚实。因上平戍十八策，纵反间于拔悉密与葛逻禄、回纥三部，攻多罗斯城，涉昆水，斩米施可汗，筑大同、静边二城，徙清塞、横野军以实之，并受降、振武为一城，自是虏不敢盗塞。兼河东节度使。忠嗣本负勇敢，及为将乃能持重安边，不生事，尝曰：“平世为将，抚众而已。吾不欲竭中国力以幸功名。”故训练士马，随缺缮补。有漆弓百五十斤，每弢之，示无所用。军中士气盛，日夜思战，忠嗣纵诡间，伺虏隙，时时出奇兵袭敌，所向无不克，故士亦乐为用。军每出，召属长付以兵，使授士卒，虽弓矢亦志姓名其上。军还，遗弦亡镞，皆按名第罪。以是部下人自劝，器甲充牣。自朔方至云中袤数千里，据要险筑城堡，斥地甚远。自张仁亶后四十馀年，忠嗣继其功。俄为河西、陇右节度使，权朔方、河东节度，佩四将印，劲兵重地，控制万里，近世未有也。帝方事石堡城，诏问攻取计，忠嗣奏言：“吐蕃举国守之，若顿兵坚城下，费士数万，然后可图，恐所得不补所失，请厉兵马，待衅取之。”帝意不快。而李林甫尤忌其功，日钩摭过咎。会董延光建言请下石堡，诏忠嗣，不得已为出军，而士无尝格，延光不悦。河西兵马使李光弼入说曰：“大夫爱惜士卒，有拒延光心，虽名受诏，实夺其谋。然大夫已付万众，而不立重赏，何以贾士勇？且大夫惜数万段赐，以启谗口，有如不捷，归罪大夫，大夫先受祸矣。”忠嗣曰：“吾固审得一城不足制敌，失之未害于国。吾忍以数万人命易一官哉！明日见责，不失一金吾、羽林将军，归宿卫，不者，黔中上佐耳。”光弼谢曰：“大夫乃行古人事，光弼又何言！”趋而出。延光过期不克，果诉忠嗣沮兵。又安禄山城雄武，扼飞狐塞，谋乱，请忠嗣助役，因欲留其兵。忠嗣先期至，不见禄山而还。数上言禄山且乱，林甫益恶之，阴使人诬告：“忠嗣尝养宫中，云吾欲奉太子。”帝怒，召入付三司详验，罪应死。哥舒翰请以官爵赎忠嗣罪，帝意解，贬汉阳太守。卒。后翰引兵攻石堡，拔之，死亡略尽，如忠嗣言，故当世号为名将。初，在朔方，至互市，辄高偿马直，诸蕃多争来市，故蕃马寝少，唐军精。及镇河、陇，又请徙朔方，河东九千骑以实军。迄天宝末，益滋息。<br>
<br>
　　孙子曰：“进不求名。”忠嗣不欲竭中国力以幸功名。又曰：“退不避罪。”忠嗣不忍以万人命易一官。又曰：“城有所不攻。”忠嗣谓石堡城得之不足制敌，失之未害于国是也。<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="097.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="099.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/03x.js"></script>
<script src="https://ebooksir.github.io/41tf/wd.js"></script></center>







</body>


<!-- Mirrored from www.my285.com/shishu/17sbj/098.htm by HTTrack Website Copier/3.x [XR&CO'2007], Thu, 21 Mar 2013 06:08:48 GMT -->
</html>

