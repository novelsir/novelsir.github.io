<html>


<!-- Mirrored from www.my285.com/shishu/17sbj/095.htm by HTTrack Website Copier/3.x [XR&CO'2007], Thu, 21 Mar 2013 06:08:40 GMT -->
<head>
<meta charset="utf-8">
<title>唐李愬_十七史百将传_书大师</title>

<style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0"  background="../../41tf/bj1.gif">



<center>

<script src="https://ebooksir.github.io/41tf/05s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">史籍</a>　>　<a href="index.htm">十七史百将传</a>　>　</td>
				<td style="font-size: 10.5pt" width="30%" 
    align="center">
	
				<a href="094.htm">上一页</a>　　　　<a href="096.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">唐李愬</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　李愬，字元直，有筹略，善骑射。宪宗讨吴元济，唐邓节度使高霞寓既败，以袁滋代将，复无功。愬求自试，宰相李逢吉亦以朔可用，遂检校左散骑常侍，为随唐邓节度使。愬以其军初伤夷，士气未完，乃不为斥侯部伍。或有言者，愬曰：“贼方安袁公之宽，吾不欲使震而备我。”乃令于军曰：“天子知愬能忍耻，故委以抚养。战，非吾事也。”众信而安之。乃斥倡优，未尝嬉乐。士伤夷病疾，亲为营护。蔡人以尝败辱霞寓等，又愬名非夙所畏者，易之，不为备。愬沈鸷，务推诚待士，故能张其卑弱而用之。贼来降，辄听其便，或父母与孤未葬者，给粟帛遣还，劳之曰：“而王人也，无弃亲戚。”众愿为愬死，故山川险易与贼情伪，一能晓之。居半岁，知士可用，乃请济师，诏益河中、鄜坊二千骑。于是缮铠厉兵，攻马鞍山，下之，拔道口栅，战嵖岈山，以取垆冶城，入白狗、波港栅，披楚城，袭郎山，再执守将。平青陵城，禽票将丁士良，异其才，不杀，表捉生将。士良谢曰：“吴秀琳以数千兵不可破者，陈光洽为之谋也。我能为公取之。”乃禽以献。于是秀琳举文城栅降。遂以其众攻吴房，残外垣。始出攻，吏曰：“往亡日，法当避。”愬曰：“彼谓吾不来，此可击也。”既引还，贼以精骑尾击，愬下马据胡床，令军曰：“退者斩。”众决死战，射杀其将，贼乃走。或劝遂取吴房，愬曰：“不可。吴房拔，则贼力专，不若留之以分其力。”初，秀琳降，愬单骑抵栅下与语，亲释缚，表以为将。秀琳与愬策曰：“必破贼，非李佑无与成功者。”佑，贼健将也，守兴桥栅，其战尝易官军。愬候佑护获于野，遣史用诚以壮骑三百伏其旁，见羸卒若将燔聚者，佑果轻出，用诚禽而还。诸将素苦佑，请杀之，愬不听，以为客。待间，召佑及李忠义屏人语，至夜艾。忠义，亦贼将，所谓李宪者。军中多谏此二人不可近，愬待益厚。乃募死士三千人为突将，自教之。会雨，自五月至七月不止，军中以为不杀佑之罚，将吏杂然不解。愬力不能独完佑，乃持以泣曰：“天不欲平贼乎？何见夺者众邪？”则械而送之朝，表言必杀佑，无与共诛蔡者。诏释以还愬。愬乃令佩刀出入帐下，表六院兵马使。六院者，随、唐兵也，凡三千人，皆山南奇材锐士，故委佑统之。佑捧檄呜咽，诸将乃不敢言，由是始定袭蔡之谋矣。旧令，敢舍谍者族。愬刊其令，一切抚之，故谍者反效以情，愬益悉贼虚实。时李光颜战数胜，元济悉锐卒屯洄曲以抗光颜。愬知其隙可乘，乃遣从事郑澥见裴度告师期，于时元和十一年十月己卯。师夜起，佑以突将三千为前锋，李忠义副之，愬率中军三千，田进诚以下军殿。出文城栅，令曰：“引而东。”六十里止，袭张柴，歼其戍。敕士少休，益治鞍铠，发刃彀弓。会大雨雪，天晦，凛风偃旗裂肤，马皆缩栗，士抱戈冻死于道十一二。张柴之东，陂泽阻奥，众未尝陷也，皆谓投不测。始发，吏请所向，愬曰：“入蔡州取吴元济！”士失色，监军使者泣曰：“果落佑计。”然业从愬，人人不敢自为计。愬道分轻兵断桥以绝洄曲道，又以兵绝郎山道。行七十里，夜半至悬瓠城，雪甚，城旁皆鹅鸭池，愬令击之，以乱军声。贼恃吴房、郎山戍，晏然无知者。佑等坎墉先登，众从之，杀门者，发关，留持柝传夜自如。黎明，雪止，愬入驻元济外宅，蔡吏惊曰：“城陷矣！”元济尚不信，曰：“是洄曲子弟来索褚衣尔。”及闻号令曰：“常侍传语。”始惊曰：“何常侍得至此！”率左右登牙城，田进诚兵薄之。愬计元济且望救于董重质，乃访其家慰安之，使无怖，以书召重质。重质以单骑白衣降，愬待以礼。进诚火南门，元济请罪，梯而下，槛送京师。申、光诸屯尚二万众，皆降，愬不戮一人。其为贼执事帐内厨厩厮役，悉用其旧，使不疑。乃屯兵鞠场以俟裴度，至，愬以櫜鞬见，度将避之，愬曰：“此方废上下分久矣，请因示之。”度以宰相礼受愬谒，蔡人耸观。乃还屯文城栅。有诏进检校尚书左仆射、山南东道节度使，封凉国公。李师道反，诏愬代愿帅武宁军。旬日践父兄两镇，世以为荣。愬与贼战金乡，破之。凡十一遇，禽其队帅五十，俘馘万计。淄青平，进同中书门下平章事。会田弘正守镇州，乃以愬帅魏博。长庆初，幽、镇乱，杀弘正，愬素服以令军曰：“魏人富庶而通于大化者，田公力也。上以其爱人，使往治镇。且田公抚魏七年，今镇人不道而戕害之，是无魏也。父兄子弟食田公恩者，何以报之？”众皆哭。又以玉带、宝剑遗牛元翼，曰：“此剑吾先人尝以翦大盗，吾又以平蔡奸，今镇人逆天，公宜用此夷之也。”元翼感动，谢曰：“敢有不承而爱其死力！”乃下令军中，勒兵以俟。会愬疾甚，不能军，诏田布代之。以太子少保还东都，卒。始，晟克京师，市不改肆。愬平蔡，亦如之。功名之奇，近世所未有。<br>
<br>
　　孙子曰：“用而示之不用。”愬示卑弱而有马鞍之胜。又曰：“出其不意。”愬以往亡日而击贼。又曰：“我专而敌分。”愬不取吴房，以分其力。又曰：“卒善而养之。”愬不杀降将而皆得其用。又曰：“由不虞之道，攻其所不戒。”愬坎墉登城而禽元济。又曰：“全国为上。”愬平蔡而不戮一人是也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="094.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="096.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/05x.js"></script>
<script src="https://ebooksir.github.io/41tf/wd.js"></script></center>







</body>


<!-- Mirrored from www.my285.com/shishu/17sbj/095.htm by HTTrack Website Copier/3.x [XR&CO'2007], Thu, 21 Mar 2013 06:08:42 GMT -->
</html>

