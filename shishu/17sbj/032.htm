<html>


<!-- Mirrored from www.my285.com/shishu/17sbj/032.htm by HTTrack Website Copier/3.x [XR&CO'2007], Thu, 21 Mar 2013 06:06:43 GMT -->
<head>
<meta charset="utf-8">
<title>后汉臧宫_十七史百将传_书大师</title>

<style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0"  background="../../41tf/bj1.gif">



<center>

<script src="https://ebooksir.github.io/41tf/02s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">史籍</a>　>　<a href="index.htm">十七史百将传</a>　>　</td>
				<td style="font-size: 10.5pt" width="30%" 
    align="center">
	
				<a href="031.htm">上一页</a>　　　　<a href="033.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">后汉臧宫</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　臧宫，字君翁，颍川郏人也。从光武征战，诸将多称其勇。光武察宫勤力少言，甚亲纳之。及至河北，以为偏将军，从破群贼，数陷陈却敌。光武即位，以为侍中、骑都尉。建武十一年，将兵至中庐，屯骆越。是时公孙述将田戌、任满与征南大将军岑彭相拒于荆门，彭等战数不利，越人谋畔从蜀。宫兵少，力不能制。会属县送委输车数百乘至，宫夜使锯断城门限，令车声回转出入至旦。越人候伺者闻车声不绝，而门限断，相告以汉兵大至。其渠帅乃奉牛酒以劳军。宫陈兵大会，击牛酾酒，飨赐慰纳之，越人由是遂安。宫与岑彭等破荆门。岑彭下巴郡，使宫将降卒五万，从涪水上平曲。公孙述将延岑盛兵于沅水。时宫众多食少，转输不至，而降者皆欲散畔，郡邑复更保聚，观望成败。宫欲引还，恐为所及。会帝遣谒者将兵诣岑彭，有马七百匹，宫矫制取以自益，晨夜进兵，多张旗帜，登山鼓噪，左步右骑，挟船而引，呼声动山谷。岑不意汉军卒至，登山望之，大震恐。宫因纵击，大破之。斩首溺死者万馀人，水为之浊流。延岑奔成都，其众悉降，尽获其兵马珍宝。自是乘胜追北，降者以十万数。军至平阳乡，蜀将王元举众降。进拔绵竹，破涪城，斩公孙述弟恢，复攻拔繁、郫。时大司马吴汉亦乘胜进营逼成都。宫连屠大城，兵马旌旗甚盛，乃乘兵入小雄郭门，历成都城下，至吴汉营，饮酒高会。汉见之甚欢，谓宫曰：“将军向者经虏城下，震扬威灵，风行电照。然穷寇难量，还营愿从他道矣。”宫不从，复路而归，贼亦不敢近之。进军咸阳门，与吴汉并灭公孙述。帝以蜀地新定，拜宫为广汉太守，封酂侯。十九年，妖巫维汜弟子单臣、傅镇等，复妖言相聚，入原武城，劫吏人，自称将军。于是遣宫将北军及黎阳营数千人围之。贼谷食多，数攻不下，士卒死伤。帝召公卿诸侯王问方略，皆曰：“宜重其购赏。”时显宗为东海王，独对曰：“妖巫相劫，势无久立，其中必有悔欲亡者。但外围急，不得走尔。宜少延缓，令得逃亡，逃亡则一亭长足以禽矣。”帝然之。即敕宫撤围缓贼，贼众分散，遂斩臣、镇等。宫还，迁城门校尉。宫以谨信质朴，故常见任用。后匈奴饥疫，自相分争，帝以问宫，宫曰：“愿得五千骑以立功。”帝笑曰：“常胜之家，难与虑敌，吾方自思之。”二十七年，宫乃与马武上书曰：“匈奴贪利，无有礼信，穷则稽首，安则侵盗，缘边被其毒痛，中国忧其搪突。虏今人畜疫死，旱蝗赤地，疫困之力，不当中国一郡。福不再来，时或易失，岂宜固守文德而堕武事乎？今喻告高句骊、乌桓、鲜卑攻其左，发河西四郡、天水、陇西羌胡击其右。如此，北虏之灭，不过数年。诏报曰：“黄石公记曰：柔能制刚，弱能制强。故曰：有德之君，以所乐乐人；无德之君，以所乐乐身。乐人者其乐长，乐身者不久而亡。舍近谋远者，劳而无功；舍远谋近者，逸而有终。逸政多忠臣，劳政多乱人。故曰：务广地者荒，务广德者强；有其有者安，贪人有者残。残灭之政，虽成必败。今国无善政，灾变不息，百姓惊惶，人不自保，而复欲远事边外乎？诚能举天下之半以灭大冠，岂非至愿？苟非其时，不如息人。”自是诸将莫敢复言兵事者。宫卒。<br>
<br>
　　孙子曰：“形之，敌必从之。”宫令车声不绝，而敌疑汉兵大至。又曰：“昼战多旌旗。”宫多张旗帜，登山鼓噪而敌震恐。又曰：“围师必阙。”宫彻围缓贼而斩臣、镇。又曰：“非危不战。”宫欲灭匈奴，光武以谓不如息人是也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="031.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="033.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/02x.js"></script>
<script src="https://ebooksir.github.io/41tf/wd.js"></script></center>








</body>


<!-- Mirrored from www.my285.com/shishu/17sbj/032.htm by HTTrack Website Copier/3.x [XR&CO'2007], Thu, 21 Mar 2013 06:06:45 GMT -->
</html>

