<html>


<!-- Mirrored from www.my285.com/shishu/17sbj/066.htm by HTTrack Website Copier/3.x [XR&CO'2007], Thu, 21 Mar 2013 06:07:46 GMT -->
<head>
<meta charset="utf-8">
<title>梁韦叡_十七史百将传_书大师</title>

<style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0"  background="../../41tf/bj1.gif">



<center>

<script src="https://ebooksir.github.io/41tf/01s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">史籍</a>　>　<a href="index.htm">十七史百将传</a>　>　</td>
				<td style="font-size: 10.5pt" width="30%" 
    align="center">
	
				<a href="065.htm">上一页</a>　　　　<a href="067.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">梁韦叡</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　韦叡，字怀文，京兆杜陵人也。自结于梁武。及兵起檄至，叡率郡人伐竹为筏，倍道来赴，有众二千，马二百匹。帝见叡甚悦，抚几曰：“他日见君之面，今日见君之心，吾事就矣。”大军发郢，谋留守将，上难其人。久之，顾叡曰：“弃骐骥而不乘，焉遑遑而更索？”即日以为江夏太守。天监二年，迁豫州剌史，领历阳太守。魏遣众来伐，叡率州兵击走之。四年，侵魏，诏叡都督众军。叡遣长史王超宗、梁郡太守冯道根攻魏小岘城，未能拔。叡巡行围栅，魏城中忽出数百人陈于门外，叡欲击之，诸将皆曰：“向本轻来，请还授甲而后战。”叡曰：“魏城中二千馀人，闭门坚守，足以自保。今无故出人于外，必其骁勇，若能挫之，其城自拔。”众犹迟疑，叡指其节曰：“朝廷授此，非以为饰。韦叡之法，不可犯也。”乃进兵。魏军败，因急攻之，中宿而城拔。遂进讨合肥。先是，右军司马胡景略至合肥，久未能下。叡案行山川，曰：“吾闻汾水可以灌平阳，即此是也。”乃堰淝水，顷之，堰城水通，舟舰继至。魏初分筑东西小城夹淝，叡先攻二城。既而魏援将杨灵嗣帅军五万奄至，众惧不敌，请表益兵。叡曰：“贼已至城下，方复求军，且吾求济师，彼亦召众。师克在和，古人之义也。”因战，破之，军人少安。初，淝水堰立，使军主王怀筑城于岸守之。魏攻陷城，乘胜至叡城下。军监潘灵佑劝叡退还巢湖，诸将又请走保三丈。叡怒曰：“将军死绥，有前无却。”因令取傘扇麾幢，立之堤下，示无动志。叡素羸，每战未尝骑马，以板舆自载，督励众军。魏兵凿堤，叡亲与争，魏军却，因筑垒于堤以自固。起斗舰，高与合淝城等，四面临之。城溃，俘获万馀。所获军实，无所私焉。初，胡景略与前军赵祖悦同军交恶，志相陷害。景略一怒，自啮其齿，齿皆流血。叡以将帅不和，将致患祸，酌酒自劝景略曰：“且愿两虎勿复私斗。”故终于此役，得无害焉。叡每昼接客旅，夜算军书，三更起张灯达旦，抚循其众，常如不及，故投募之士争归之。所至顿舍修立，馆宇藩篱墉壁，皆应准绳。合肥既平，有诏班师。去魏军既近，惧为所蹑。叡悉遣辎重居前，身乘小舆殿后，魏人服叡威名，望之不敢逼，全军而还。于是迁豫州于合肥。五年，魏中山王元英攻北徐州，围剌史昌义之于锺离，众兵百万，连城四十馀。武帝遣征北将军曹景宗拒之。次邵阳洲，筑垒相守，未敢进。帝怒，诏叡会焉，赐以龙环御刀，曰：“诸将有不用命者，斩之。”叡自合肥经阴陵大泽，过涧谷，辄飞桥以济。师人畏魏军，多劝叡缓行。叡曰：“锺离今凿穴而处，负户而汲，车驰卒奔，犹恐其后，而况缓乎！”旬日而至邵阳。初，帝敕景宗曰：“韦叡，卿乡望，宜善奉之。”景宗见叡，甚谨。帝闻曰：“二将和，师必济矣。”叡于景宗营前二十里，夜掘长堑，立鹿角，截洲为城，比晓而营立。元英大惊，以杖击地曰：“是何神也！”景宗虑城中危惧，乃募军士言文达、洪骐麟等赍敕入城，使固城守。潜行水底，得达东城。城中战守日苦，始知有援，于是人百其勇。魏将杨大眼将万馀骑来战。大眼以勇冠三军，所向皆靡。叡结车为阵，大眼聚骑围之。叡以强弩二千，一时俱发，洞甲穿中，杀伤者众。矢贯大眼右臂，亡魂而走。明旦，元英自率众来战。叡乘素木舆，执白角如意以麾军，一日数合，元英甚惮其强。魏军又夜来攻城，飞矢雨集，叡子黯请下城以避箭，叡不许。军中惊，叡于城上厉声呵之，乃定。魏军先于邵阳洲两岸为两桥，立栅数百步，跨淮通道。叡装大舰，使梁郡太守冯道根、庐江太守裴邃、秦郡太守李文钊等为水军。会淮水暴涨，叡即遣之，斗舰竞发，皆监贼垒，以小船载草，灌之以膏，从而焚其桥。风怒火盛，敢死之士拔栅斫桥，水又漂疾，倏忽之间，桥栅尽坏。道根等皆身自搏战，军人奋勇，呼声动天地，无不一当百，魏人大溃，元英脱身遁走。魏军趋水死者十馀万，斩首亦如之。其馀释甲稽颡，乞为囚奴，犹数十万。叡遣报昌义之，义之且悲且喜，不暇答，但叫曰：“更生！更生！”以功进爵为侯。会司州剌史马仙理自此还军，为魏人所蹑，三关扰动，诏叡督众军援焉。叡至安陆，增筑城二丈余，更开大堑，起高楼，众颇讥其示弱。叡曰：“不然，为将当有怯时。”是时元英复追仙理，将复邵阳之耻，闻叡至，乃退。帝亦诏罢军。普通元年，迁侍中、车骑将军，未拜，卒于家。叡雅有旷世之度，莅人以爱惠为本，所居必有政绩。将兵仁爱士卒，营幕未立，终不肯就舍；井灶未成，亦不先食。被服必于儒者，虽临阵交锋，常缓服乘舆，执竹如意以麾进止。<br>
<br>
　　孙子曰：“兵之情主速。”叡军旬日而至邵阳。又曰：“神乎神乎，至于无声。”叡比晓立营而元英大惊。又曰：“不若则能避之。”叡谓为将当有怯时。又曰：“视卒如爱子。”叡营幕未立，不肯就舍是也。<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="065.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="067.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/01x.js"></script>
<script src="https://ebooksir.github.io/41tf/wd.js"></script></center>







</body>


<!-- Mirrored from www.my285.com/shishu/17sbj/066.htm by HTTrack Website Copier/3.x [XR&CO'2007], Thu, 21 Mar 2013 06:07:48 GMT -->
</html>

