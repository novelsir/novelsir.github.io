<html>


<!-- Mirrored from www.my285.com/shishu/17sbj/040.htm by HTTrack Website Copier/3.x [XR&CO'2007], Thu, 21 Mar 2013 06:06:58 GMT -->
<head>
<meta charset="utf-8">
<title>后汉皇甫嵩_十七史百将传_书大师</title>

<style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0"  background="../../41tf/bj1.gif">



<center>

<script src="https://ebooksir.github.io/41tf/05s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">史籍</a>　>　<a href="index.htm">十七史百将传</a>　>　</td>
				<td style="font-size: 10.5pt" width="30%" 
    align="center">
	
				<a href="039.htm">上一页</a>　　　　<a href="041.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">后汉皇甫嵩</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　皇甫嵩，字义真，安定朝那人。少有文武志介，好诗书，习弓马。灵帝公车召为议郎，迁北地太守。初，钜鹿张角起，皆著黄巾为标帜，时人谓之“黄巾“。所在燔烧官府，州郡失据，长吏多逃亡。旬日之间，天下响应，京师震动。于是博选将帅，以嵩为左中郎将，持节，与右中郎将朱隽，共发五校、三河骑兵及募精勇，合四万馀人，嵩、隽各统一军，共讨颍川黄巾。隽前与贼波才战，战败，嵩因进保长社。波才引大众围城，嵩兵少，军中皆恐，乃召军吏谓曰：“兵有奇变，不在众寡。今贼以草结营，易为风火。若因夜纵烧，必大惊乱。吾出兵击之，四面俱合，田单之功可成也。”其夕遂大风，嵩乃约敕军士皆束苣乘城，使锐士间出围外，纵火大呼，城上举燎应之，嵩因鼓而奔其陈，贼惊乱奔走。会帝遣骑都尉曹操将兵适至，嵩、操与朱隽合军更战，大破之，斩首数万级。封嵩都乡侯。时北中郎将卢植及东中郎将董卓讨张角，并无功而还，乃召嵩进兵计之。嵩与角弟梁战于广宗。梁众精勇，嵩不能克。明日，乃闭营休士，以观其变。知贼意稍懈，乃潜夜勒兵，鸡鸣驰赴其陈，战至晡时，大破之，斩梁，获首三万级，赴河死者五万许人。复与钜鹿太守冯翊郭典攻角弟宝于下曲阳，又斩之。首获十馀万人，筑京观于城南。即拜嵩为左车骑将军，领冀州牧，封槐里侯。嵩奏请冀州一年田租，以赡饥民。帝从之。百姓歌曰：“天下大乱兮市为墟，母不保子兮夫失妻，赖得皇甫兮复安居。”嵩温恤士卒，甚得众情，每军行顿止，须营幔修立，然后就舍帐，军士皆食尔乃尝饭。吏有因事受赂者，嵩更以钱物赐之，吏怀惭，或至自杀。梁州贼王国围陈仓，复拜嵩为左将军，督前将军董卓，各率二万人拒之。卓欲速进赴陈仓，嵩不听。卓曰：“智者不后时，勇者不留决。速救则城全，不救则城灭。全灭之势，在于此也。”嵩曰：“不然。百战百胜，不如不战而屈人之兵。是以先为不可胜，以待敌之可胜。不可胜在我，可胜在彼。彼守不足，我攻有馀。有馀者动于九天之上，不足者陷于九地之下。今陈仓虽小，城守固备，非九地之陷也。王国虽强，而攻我之所不救，非九天之势也。夫势非九天，攻者受害；陷非九地，守者不拔。国今已陷受害之地，而陈仓保不拔之城，我可不烦兵动众，而取全胜之功，将何救焉！”遂不听。王国围陈仓，自冬迄春，八十馀日，城坚守固，卒不能拔。贼众疲敝，果自解去。嵩进兵击之。卓曰：“不可。兵法：穷寇勿迫，归众勿追。今我追国，是迫归众，追穷寇也。困兽犹斗，蜂虿有毒，况大众乎！”嵩曰：“不然。前吾不击，避其锐也；今而击之，待其哀也。所击疲师，非归众也。国众且走，莫有斗志。以整击乱，非穷寇也。”遂独进击之，使卓为后拒。连战大破之，斩首万馀级，国走而死。卓大惭恨，由是忌嵩。卓拜为并州牧，诏使以兵委嵩，卓不从。嵩从子郦时在军中，说嵩曰：“卓被诏委兵，而上书自请，此逆也。又以京师昏乱，踌躇不进，此怀奸也。大人今为元帅，仗国威以讨之，上显忠义，下除凶害，此桓文之事也。”嵩曰：“专命虽罪，专诛亦有责也。不如显奏其事，使朝廷裁之。”于是上书以闻。帝谪卓，卓又增怨。及后秉攻，乃召嵩为城门校尉，欲因而杀之。嵩将行，长史梁衍说曰：“今召将军，大则为祸，小则困辱。今卓在洛阳，天子来西，以将军之众，精兵三万，迎接至尊，奉令讨逆，发命海内，召兵群帅，袁氏逼其东，将军迫其西，此成禽也。”嵩不从，遂就召。有司奉旨，奏嵩下吏，将遂诛之。嵩子坚寿与卓素善，自长安亡走洛阳，归投于卓。卓方置酒欢会，坚寿直前责以大义，叩头流血，坐者感动，皆离席请之。卓乃起，牵与共坐，使免嵩囚。及卓被诛，以嵩为征西将军。病卒。<br>
<br>
　　孙子曰：“凡火攻，必应火变而应之。”嵩外方纵火而出兵以奔其阵。又曰：“强而避之。”嵩则闭营休士以观其变。又曰：“不战而屈人之兵。”嵩不救陈仓而走王国。又曰：“避其锐气，击其堕归。”嵩初不击贼，及其走而击之是也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="039.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="041.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/05x.js"></script>
<script src="https://ebooksir.github.io/41tf/wd.js"></script></center>







</body>


<!-- Mirrored from www.my285.com/shishu/17sbj/040.htm by HTTrack Website Copier/3.x [XR&CO'2007], Thu, 21 Mar 2013 06:07:00 GMT -->
</html>

