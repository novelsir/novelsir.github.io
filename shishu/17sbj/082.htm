<html>


<!-- Mirrored from www.my285.com/shishu/17sbj/082.htm by HTTrack Website Copier/3.x [XR&CO'2007], Thu, 21 Mar 2013 06:08:16 GMT -->
<head>
<meta charset="utf-8">
<title>唐李绩_十七史百将传_书大师</title>

<style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0"  background="../../41tf/bj1.gif">



<center>

<script src="https://ebooksir.github.io/41tf/02s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">史籍</a>　>　<a href="index.htm">十七史百将传</a>　>　</td>
				<td style="font-size: 10.5pt" width="30%" 
    align="center">
	
				<a href="081.htm">上一页</a>　　　　<a href="083.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">唐李绩</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　李绩，字懋功，曹州离狐人。本姓徐氏。隋大业末，韦城翟让为盗，绩年十七，往从之。说曰：“公乡壤不宜自剽残，宋、邓商旅之会，御河在中，舟舰相属，往邀取之，可以自资。”让然之。李密亡命雍丘，绩说让推密为主。以奇计破王世充。时河南、山东大水，隋帝令饥人就食黎阳仓，吏不时发，死者日万数。绩说密曰：“天下之乱本于饥，今若取黎阳粟以募兵，大事济矣。”密以麾下兵五千付绩，济河，袭黎阳，守之。开仓纵食，旬日，胜兵至二十万。宇文化及引兵北上，密使绩守仓，周掘堑以自环。化及攻之，绩为地道出斗，化及败，引去。武德二年，密归朝廷，其地东属海，南至江，西直汝，北抵魏郡，绩统之，未有所属。谓长史郭孝恪曰：“人众土宇，皆魏公有也。吾若献之，是利主之败为己功，吾所羞也。”乃录郡县户口以启密，请自上之。使至，高祖讶无表，使者以意闻。帝喜曰：“纯臣也。”诏授黎州总管，封英国公。赐姓，附宗正属籍。诏绩总河南、山东兵以拒王世充。及密以谋反诛，帝遣使示密反状。绩请收葬，诏从之。绩为密服缞绖，葬讫乃释。俄为窦建德所陷，质其父，使复守黎阳。三年，自拔来归。从秦王伐东都，战有功。东略地至虎牢，降郑州司兵沈悦。平建德，俘世充，乃振旅还，秦王为上将，绩为下将，皆服金甲，乘戎辂，告捷于庙。太宗即位，拜并州都督。贞观三年，为通漠道行军总管，出云中，与突厥战，走之。引兵与李靖合，因曰：“颉利若度碛，保于九姓，恐不可得。我若约赍薄之，不战缚虏矣。”靖大喜，以与己合，于是意决。靖率众夜发，绩勒兵从之。颉利欲走碛，绩前屯碛口，不得度，由是酋长率部落五万降于绩。诏拜光禄大夫，行并州大都督府长史。父丧解，夺哀还官，徙封英。治并州十六年，以威肃闻。帝尝曰：“炀帝不择人守边，劳中国筑长城以备虏。今我用绩守并，突厥不敢南，贤于长城远矣！”后帝自将征高丽，以绩为辽东道行军大总管。破盖牟、辽东、白崖等城，从战驻毕山，功多，封一子为郡公。延陀部落乱，诏将二百骑发突厥兵讨之，大战乌德鞬山，破之，降其首领梯贞达干，而可汗咄摩支遁入荒谷，碛北遂定。绩既忠力，帝谓可托大事。尝暴疾，医曰：“用须灰可治。”帝乃自剪须以和药。及愈，入谢，顿首流血。帝曰：“吾为社稷计，何谢为！”后留宴，顾曰：“朕思属幼孤，无易公者。公昔不遗李密，岂负朕哉？”绩感涕，因啮指流血。俄大醉，帝亲解衣覆之。帝疾，谓太子曰：“尔于绩无恩，今以事出之，我死，宜即授以仆射，彼必致死力矣！”乃授叠州都督。高宗立，遂为尚书左仆射。太宗时，绩以画像凌烟阁，至是，帝复命图其形，自序之。高丽莫离支男生为其弟所逐，遣子乞师。诏绩为辽东道行军大总管，率兵二万讨之。破其国，执高藏、男建等，裂其地州县之。诏绩献俘昭陵，明先帝意，具军容告于庙。进位太子太师。总章二年，卒，年八十六。帝曰：“绩奉上忠，事亲孝，历三朝未尝有过，性廉谨，不立产业。今亡，当无赢赀。有司其厚赗恤之。”初，绩拔黎阳仓，就食者众，高季辅、杜正伦往客焉，及平虎牢，获戴胄，咸引见卧内，推礼之，后皆为名臣，世以绩知人。平洛阳，得单雄信，故人也。表其材武，且言：“若贷死，必有以报，请纳官爵以赎。”不许。乃号恸，割股肉蹈之曰：“生死永决，此肉同归于土！”为收养其子焉。其用兵多筹算，料敌应变，皆契事机。闻人善，抵掌嗟叹。及战胜，必推功于下。得金帛，尽散之士卒，无私贮。然持法严，故人为之用。临事选将，必訾相其奇厖福艾者遣之。或问其故，答曰：“薄命之人，不足与成功名。”既没，士皆为流涕。<br>
<br>
　　孙子曰：“辅周则国必强。”绩守并州，太宗以谓贤于长城。又曰：“战胜攻取不修其功者，凶。”绩每战胜必推功于下。又曰：“择人而任之。”绩之选将，必遣奇厖福艾者是也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="081.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="083.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/02x.js"></script>
<script src="https://ebooksir.github.io/41tf/wd.js"></script></center>








</body>


<!-- Mirrored from www.my285.com/shishu/17sbj/082.htm by HTTrack Website Copier/3.x [XR&CO'2007], Thu, 21 Mar 2013 06:08:18 GMT -->
</html>

