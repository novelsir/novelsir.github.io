<html>


<!-- Mirrored from www.my285.com/shishu/17sbj/017.htm by HTTrack Website Copier/3.x [XR&CO'2007], Thu, 21 Mar 2013 06:06:11 GMT -->
<head>
<meta charset="utf-8">
<title>前汉李广_十七史百将传_书大师</title>

<style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0"  background="../../41tf/bj1.gif">



<center>

<script src="https://ebooksir.github.io/41tf/02s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">史籍</a>　>　<a href="index.htm">十七史百将传</a>　>　</td>
				<td style="font-size: 10.5pt" width="30%" 
    align="center">
	
				<a href="016.htm">上一页</a>　　　　<a href="018.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">前汉李广</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　李广者，陇西成纪人也。广家世世受射。孝文帝时，匈奴大入萧关，而广以良家子从军击胡，因善骑射，杀首虏多，为武骑常侍。尝从行，有所冲陷折关及格猛兽，而文帝曰：“惜乎，子不遇时。如令子当高帝时，万户侯岂足道哉！”及孝景初，李广为陇西都尉。吴、楚反时，广为骁骑都尉，从太尉亚夫击吴、楚军，取旗显功名昌邑下。以梁王授广将军印，故还赏不行。徙为上谷太守，匈奴日以合战。属国公孙昆邪为上泣曰：“李广才气天下无双，自负其能，数与虏战，恐亡之。”于是乃徙为上郡太守。<br>
　　<br>
　　匈奴大入上郡，天子使中贵人从广勒习兵，击匈奴。中贵人将骑数十纵，见匈奴三人，与战。三人还射，伤中贵人，杀其骑且尽。贵人走广，广曰：“是必射雕者也。”广乃遂从百骑往驰三人，三人亡马步行，行数十里。广令其骑张左右翼，而广身自射彼三人者，杀其二人，生得一人。果匈奴射雕者也。已缚之上马，望匈奴有数十骑，见广，以为诱骑，皆惊，上山陈。广之百骑皆大恐，欲驰还走。广曰：“吾去大军数十里，今如此以百骑走，匈奴追射我立尽。今我留，匈奴必以我为大军之诱，必不敢击我。”广令诸骑曰：“前。”未到匈奴陈二里所，止，令曰：“皆下马解鞍。”其骑曰：“虏多且近，即有急，奈何？”广曰：“彼虏以我为走，今皆解鞍以示不走，用坚其意。”<br>
　　<br>
　　于是胡骑遂不敢击。有白马将出护其兵，李广上马与十余骑奔射杀胡白马将，而复还至其骑中，解鞍，令士皆纵马卧。是时会暮，胡兵终怪之，不敢击。夜半时，胡兵亦以为汉有伏军于旁欲夜取之，胡皆引兵而去。平旦，李广乃归其大军。大军不知广所之，故弗从。<br>
　　<br>
　　武帝立，左右以为广名将也，于是广以上郡太守为未央卫尉，而程不识亦为长乐卫尉。程不识故与李广俱以边太守将军屯。及出击胡，而广行无部伍行阵，就善水草屯舍止，人人自便，不击刁斗以自卫，莫府省文书，然亦远斥候，未尝遇害。程不识正部曲行伍营陈，击刁斗，士吏治军簿至明，军不得休息，然亦未尝遇害。不识曰：“李广军极简易，然虏卒犯之，无以禁也；而其士卒亦佚乐，咸乐为之死。我军虽烦扰，然虏亦不得犯我。”是时汉边郡李广、程不识皆为名将，然匈奴畏李广之略，士卒亦多乐从李广而苦程不识。<br>
　　<br>
　　后广以卫尉为将军，出雁门击匈奴。匈奴兵多，破败广军，生得广。单于素闻广贤，令曰：“得李广必生致之。”胡骑得广，广时伤病，置广两马间，络而盛卧广。行十余里，广佯死，睨其旁有一胡儿骑善马，广暂腾而上胡儿马，因推堕儿，取其弓，鞭马南驰数十里，复得其余军，因引而入塞。匈奴捕者骑数百追之，广行取胡儿弓射杀追骑，以故得脱。于是至汉，赎为庶人。<br>
　　<br>
　　尝夜从一骑出，从人田间饮。还至霸陵亭，霸陵尉醉，呵止广。广骑曰：“故李将军。”尉曰：“今将军尚不得夜行，何乃故也？”止广宿亭下。居无何，匈奴入杀辽西太守，败韩将军。于是天子乃召拜广为右北平太守。广即请霸陵尉与俱，至军而斩之。<br>
　　<br>
　　广居右北平，匈奴闻之，号曰“汉之飞将军”，避之，数岁不敢入右北平。广出猎，见草中石，以为虎而射之，中石没镞，视之石也。因复更射之，终不能复入石矣。广廉，得赏赐辄分其麾下，饮食与士共之。终广之身，为二千石四十馀年，家无馀财，终不言家产事。广为人长，猿臂，其善射亦天性也。虽其子孙他人学者，莫能及广。广讷口少言，与人居则画地为军陈，射阔狭以饮，专以射为戏。广之将兵，乏绝之处见水，士卒不尽饮，广不近水；士卒不尽食，广不尝食。宽缓不苛，士以此爱乐为用。其射，见敌急，非在数十步之内，度不中不发，发即应弦而倒。<br>
　　<br>
　　后广以郎中令将四千骑出右北平，博望侯张骞将万骑与广俱，异道。行可数百里，匈奴左贤王将四万骑围广，广军士皆恐。广乃使其子敢往驰之。敢独与数十骑驰，直贯胡骑，出其左右而还，告广曰：“胡虏易与耳。”军士乃安。广为圆陈外向，胡急击之，矢下如雨。汉兵死者过半，汉矢且尽。广乃令士持满毋发，而广身自以大黄射其裨将，杀数人，胡虏益解。会日暮，吏士皆无人色，而广意气自如，益治军。军中自是服其勇也。明日，复力战，而博望侯军亦至，匈奴军乃解去。<br>
　　<br>
　　广尝与望气王朔燕语，曰：“自汉击匈奴而广未尝不在其中，而诸部校尉以下才能不及中人，然以击胡军功取侯者数十人。而广不为后人，然无尺寸之功以得封邑者，何也？岂吾相不当侯邪？且固命也？”朔曰：“将军自念，岂尝有所恨乎？”广曰：“吾尝为陇西守，羌尝反，吾诱而降，降者入百馀人，吾诈而同日杀之。至今大恨独此耳。”朔曰：“祸莫大于杀已降，此乃将军所以不得侯也。”<br>
　　<br>
　　后从大将军青击匈奴，既出塞，青捕虏知单于所居，乃自以精兵走之，而令广出东道。广自请曰：“臣部为前将军，今大将军乃令臣出东道；且臣结发而与匈奴战，今乃不得当单于，臣愿居前，先死单于。”大将军青亦阴受主诫，以为李广老，数奇，毋令当单于，恐不得所欲，故徙广。广固辞，大将军不听。广不谢而走，意甚愠怒而就部，引兵出东道。军亡导，或失道，后大将军。大将军与单于接战，单于遁走，弗能得而还。南绝幕，遇广。大将军使长史问广失道状，曰：“青欲上书报天子失军曲折。”广未对，大将军使长史急责广之幕府对簿。广曰：“诸校尉无罪，乃我自失道。”广谓其麾下曰：“广结发与匈奴大小七十馀战，今幸从大将军出接单于兵，而大将军又徙广部行回远，而又迷失道，岂非天哉？且广年六十馀矣，终不能复对刀笔之吏。”遂引刀自刭，广军士大夫一军皆哭。百姓闻之，知与不知，无老壮者皆垂涕。<br>
<br>
　　孙子曰：“形之，敌必从之。”广下马解鞍，而虏疑有伏。　　<br>
　　又曰：“令素行，与众相得。”广法易简，而士乐为用。　<br>
　　又曰：“卒善而养之。”广以杀降而不得封侯。　<br>
　　又曰：“不用乡导，不能得地利。”广军亡导而失道是也。<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="016.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="018.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/02x.js"></script>
<script src="https://ebooksir.github.io/41tf/wd.js"></script></center>








</body>


<!-- Mirrored from www.my285.com/shishu/17sbj/017.htm by HTTrack Website Copier/3.x [XR&CO'2007], Thu, 21 Mar 2013 06:06:13 GMT -->
</html>

