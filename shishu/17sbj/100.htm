<html>


<!-- Mirrored from www.my285.com/shishu/17sbj/100.htm by HTTrack Website Copier/3.x [XR&CO'2007], Thu, 21 Mar 2013 06:08:50 GMT -->
<head>
<meta charset="utf-8">
<title>周刘词_十七史百将传_书大师</title>

<style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0"  background="../../41tf/bj1.gif">



<center>

<script src="https://ebooksir.github.io/41tf/05s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">史籍</a>　>　<a href="index.htm">十七史百将传</a>　>　</td>
				<td style="font-size: 10.5pt" width="30%" 
    align="center">
	
				<a href="099.htm">上一页</a>　　　　<a href="../index.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				周刘词(五代)</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　刘词，字好谦，元城人。梁初事邺帅杨师厚，以勇悍闻。唐庄宗入魏，亦列于麾下，两河之战，无不预焉。晋初从杜重威，败安重荣于宗城。及围镇阳，词自登云梯，身先士伍，以功检校司空。时王师方讨襄阳，命词兼行营都虞侯。襄阳平，迁本州围练使。在郡岁余，临事之暇必被甲枕戈而卧。人或问之，词曰：“我以勇敢而登贵仕，不可一日而忘本也。若信其温饱，则筋力有怠，将来何以报国也？”及汉有天下，从太祖平邺，加检校太保。李守贞叛于河中，太祖征之，命分屯于河西。守贞遣敢死之士数千，夜入其营，将士怖惧，不知所为。词神气自若，令于军中曰：“此小盗耳，不足惊也。”遂免胄横戈叱短兵以击之，贼众大败而退。自是守贞丧胆，不复有奔突之意。河中平，为华州节度使。周显德初，世宗亲征刘崇，词领所部兵随驾。行及高平南，遇樊爱能等自北退回，且言官军已败，止词不行。词弗听，疾驱而北。世宗闻而嘉之，车驾还京，授永兴军节度使。以疾卒于镇。<br>
<br>
　　孙子曰：“惟民是保而利合于主，国之宝也。”词被甲枕戈而卧，思以报国。又曰：“军扰者，将不重也。”词神气自若而退奔突是也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="099.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a 
    href="../index.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/05x.js"></script>
<script src="https://ebooksir.github.io/41tf/wd.js"></script></center>







</body>


<!-- Mirrored from www.my285.com/shishu/17sbj/100.htm by HTTrack Website Copier/3.x [XR&CO'2007], Thu, 21 Mar 2013 06:08:52 GMT -->
</html>
