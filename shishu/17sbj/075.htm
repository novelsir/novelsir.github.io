<html>


<!-- Mirrored from www.my285.com/shishu/17sbj/075.htm by HTTrack Website Copier/3.x [XR&CO'2007], Thu, 21 Mar 2013 06:08:03 GMT -->
<head>
<meta charset="utf-8">
<title>隋长孙晟_十七史百将传_书大师</title>

<style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0"  background="../../41tf/bj1.gif">



<center>

<script src="https://ebooksir.github.io/41tf/05s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">史籍</a>　>　<a href="index.htm">十七史百将传</a>　>　</td>
				<td style="font-size: 10.5pt" width="30%" 
    align="center">
	
				<a href="074.htm">上一页</a>　　　　<a href="076.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">隋长孙晟</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　长孙晟，字季晟。性通敏，略涉书，善弹工射，趫捷过人。初未知名，人弗之识也。唯高祖一见，谓人曰：“长孙郎武艺逸群，适与其言，又多奇略。后之名将，非此子邪？”宣帝时，突厥摄图请婚于周，以赵王招女妻之。遣晟送千金公主至其牙。前后使人数十辈，摄图多不礼，见晟而独爱焉，每共游猎，留之终岁。尝有二雕，飞而争肉，因以两箭与晟曰：“请射取之。”晟乃弯弓驰往，遇雕相攫，遂一发而双贯焉。摄图喜，命诸子弟贵人皆相亲友，冀昵近之，以学弹射。其弟处罗侯号突利设，尤得众心，而为摄图所忌，密托心腹，阴与晟盟。晟与之游猎，因察山川形势，部众强弱，皆尽知之。时高祖作相，晟以状白高祖。高祖大喜。开皇元年，摄图曰：“我周家亲也，今隋公自立而不能制，复何面目见可贺敦乎？”因攻陷临渝镇，约诸面部落谋共南侵。高祖新立，由是大惧，修筑长城，发兵屯北境，以为之备。晟先知摄图、玷厥、阿波、突利等叔侄兄弟各统强兵，俱号可汗，分居四面，内怀猜忌，外示和同，难以力征，易可离间。因上书曰：“诸夏虽安，戎场尚梗。兴师致讨，未是其时；弃于度外，又相侵扰。故宜密运筹策，渐以攘之。臣于周末，忝充外使，匈奴倚伏，实所具知。玷厥之于摄图，兵强而位下，外名相属，内隙已彰，鼓动其情，必将自战。又处罗侯者，摄图之弟，奸多而势弱，曲取于众心，国人爱之，因为摄图所忌，其心殊不自安，迹示弥缝，实怀疑惧。又阿波首鼠，介在其间，颇畏摄图，受其牵率，唯强是与，未有定心。今宜远交而近攻，离强而合弱，通使玷厥，说合阿波，则摄图回兵，自防右地。又引处罗，遣连奚、霫，则摄图分众，还备左方。首尾猜嫌，腹心离阻，十数年后，承衅讨之，必可一举而空其国矣。”上省表大悦，因召与语。晟复口陈形势，手画山川，写其虚实，皆如指掌。上深嗟异，皆纳用焉。因遣太仆元晖出伊吾道，使诣玷厥，赐以狼头纛，谬为钦恭，礼数甚优。玷厥使来，引居摄图使上。反间既行，果相猜贰。授晟车骑将军，出黄龙道，赍币赐奚、霫、契丹等，遣为乡导，得至处罗侯所，深布心腹，诱领内附。二年，摄图四十万骑自兰州入，至于周盘，破达奚长儒军，更欲南入。玷厥不从，引兵而去。时晟又说染干诈告摄图曰：“铁勒等反，欲袭其牙。”摄图乃惧，回兵出塞。后数年，突厥大入，发八道元帅分出拒之。阿波至凉州，与窦荣定战，贼帅累北。时晟为偏将，使谓之曰：“摄图每来战，皆大胜。阿波才入，便即致败，此乃突厥之耻，岂不内愧于心乎？且摄图之与阿波，兵势本敌。今摄图日胜，为众所崇，阿波不利，为国生辱。摄图必当因以罪归于阿波，成其夙计，灭北牙矣。愿自量度，能御之乎？”阿波使至，晟又谓之曰：“今达头与隋连和，而摄图不能制。可汗何不依附天子，连结达头，相合为强？此万全之计，岂若丧兵负罪，归就摄图，受其戮辱邪？”阿波纳之，因留塞上，使人随晟入朝。摄图死，遣晟持节拜其弟处罗侯为莫何可汗，以其子雍闾为叶护可汗。染干者，处罗侯之子也，乞通婚，许之，以宗女封安义公主以妻之。晟说染干率众南徙，居度斤旧镇。雍闾疾之，亟来抄略。染干伺知动静，辄遣奏闻，是以贼来每先有备。晟遣降虏觇候雍闾，知其牙内屡有灾变，夜见赤红，光照数百里，天狗陨，雨血三日，流星坠其营内，有声如雷。每夜自惊，言隋师且至。并遣奏知，仍请出讨突厥。都速等归染干，前后至者男女万馀口，晟安置之。由是突厥悦附。寻以染干为启民可汗，赐射于武安殿。选善射者十二人，分为两朋。启民曰：“臣由长孙大使得见天子，今日赐射，愿入其朋。”许之，给晟箭六弓，发皆入鹿，启民之朋卒胜。时有鸢群飞，上曰：“公善弹，为我取之。”十发俱中，并应丸而落。是日百官获赉，晟独居多。寻遣领五万人，于朔州筑大利城，以处染干。诏晟部领降人，为秦川行军总管，取晋王节度出讨达头。晟进策曰：“突厥饮泉，易可行毒。”因取诸药毒水上流，达头人马饮之多死。于是大惊曰：“天雨恶水，其亡我乎？”因夜遁。晟追之，斩首千馀级。王大喜，引晟入内，同宴极欢。有突厥达官来降，时亦预坐，说言突厥之内大畏长孙总管，闻其弓声，谓为霹雳；见其走马，称为闪电。王笑曰：“将军震怒，威行域外，遂与雷霆为比，一何壮哉！”复遣还大利城，安抚新附。仁寿元年，晟表奏曰：“臣夜登城楼，望见碛北有赤气，长百余里，皆如两足下垂彼地。谨验兵书，此名洒血。其下之国，必且破亡。欲灭匈奴，宜在今日。”诏杨素为行军元帅，晟为受降使者，送染干北伐。达头众大溃，西奔吐谷浑。晟以病卒。后突厥围雁门，帝叹曰：“向使长孙晟在，不令匈奴至此。”<br>
<br>
　　孙子曰：“亲而离之。”晟离间摄图，因以破之。又曰：“饵兵勿食。”晟以毒药置上流，而达头饮之多死是也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="074.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="076.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/05x.js"></script>
<script src="https://ebooksir.github.io/41tf/wd.js"></script></center>







</body>


<!-- Mirrored from www.my285.com/shishu/17sbj/075.htm by HTTrack Website Copier/3.x [XR&CO'2007], Thu, 21 Mar 2013 06:08:05 GMT -->
</html>

