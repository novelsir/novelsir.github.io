<html>


<!-- Mirrored from www.my285.com/shishu/17sbj/033.htm by HTTrack Website Copier/3.x [XR&CO'2007], Thu, 21 Mar 2013 06:06:45 GMT -->
<head>
<meta charset="utf-8">
<title>后汉祭遵_十七史百将传_书大师</title>

<style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0"  background="../../41tf/bj1.gif">



<center>

<script src="https://ebooksir.github.io/41tf/03s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">史籍</a>　>　<a href="index.htm">十七史百将传</a>　>　</td>
				<td style="font-size: 10.5pt" width="30%" 
    align="center">
	
				<a href="032.htm">上一页</a>　　　　<a href="034.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">后汉祭遵</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　祭遵，字弟孙，颍川颍阳人也。光武破王寻等，还过颍阳，遵以县吏数进见，留为门下史。从征河北，为军市令。舍中儿犯法，遵格杀之。光武怒，命收遵。时主簿陈副谏曰：“明公常欲众军整齐，今遵奉法不避，是教令所行也。”光武乃贳之，以为刺奸将军。谓诸将曰：“当避祭遵！吾舍中儿犯法尚杀之，必不私诸卿也。”拜征虏将军，定封颍阳侯。南击弘农、厌新、柏华蛮中贼。弩中遵口，洞出流血，众见遵伤，稍引退，遵呼叱止之，士卒战皆自倍，遂大破之。时新城蛮中山贼张满，屯结险隘为人害。诏遵攻之。遵绝其粮道，满数挑战，遵坚壁不出。而厌新、柏华馀贼复与满合，遂攻得霍阳聚，遵乃分兵击破降之。张满饥困，城拔，生获之。初满祭祀天地，自云当王，既执，叹曰：“谶文误我！”乃斩之。复令进屯陇下。及公孙述遣兵救嚣，吴汉、耿弇等悉奔还，遵独留不却。卒于军。遵为人廉约小心，克己奉公，赏赐辄尽与士卒，家无私财。制御士心，不越法度。所在吏人，不知有军。遵为将军，取士皆用儒术，对酒设乐，必雅歌投壶。虽在军旅，不忘俎豆，可谓好礼悦乐，守死善道者也。其后会朝，帝每叹曰：“安得忧国奉公之臣如祭征虏者乎！”遵之见思若此。<br>
<br>
　　孙子曰：“法令执行。”遵杀舍中儿而光武知其不可犯。又曰：“修道而保法。”遵之所在，吏人不知有军是也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="032.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="034.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/03x.js"></script>
<script src="https://ebooksir.github.io/41tf/wd.js"></script></center>







</body>


<!-- Mirrored from www.my285.com/shishu/17sbj/033.htm by HTTrack Website Copier/3.x [XR&CO'2007], Thu, 21 Mar 2013 06:06:46 GMT -->
</html>

