<html>

<!-- Mirrored from ebooksir.github.io/shishu/chenshu/000.htm by HTTrack Website Copier/3.x [XR&CO'2007], Thu, 21 Mar 2013 05:18:39 GMT -->
<head>
<meta charset="utf-8">
<title>书大师_陈书</title>
<link rel="stylesheet" href="images/wyt.css">

</head>





<div align="center">

<body bgcolor="#f7f7e7" topmargin="2" leftmargin="0" rightmargin="0" bottommargin="0">
<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">曾巩《陈书》目录序
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt;line-height:150%;">
<br>
<br>　　《陈书》六本纪，三十列传，凡三十六篇，唐散骑常侍姚思廉撰。始思廉父察，
梁、陈之史官也。录二代之事，未就而陈亡。隋文帝见察甚重之，每就察访梁陈故
事，察因以所论载每一篇成辄奏之，而文帝亦遣虞世基就察求其书，又未就而察死。
察之将死，属思廉以继其业。唐兴，武德五年，高祖以自魏以来，二百馀岁，世统
数更，史事放逸，乃诏撰次。而思廉遂受诏为《陈书》。久之，犹不就。贞观三年，
遂诏论撰于秘书内省。十年正月壬子，始上之。
<br>
<br>　　观察等之为此书，历三世，传父子，更数十岁而后乃成，盖其难如此。然及其
既成，与宋、魏、梁、齐等书，世亦传之者少，故学者于其行事之迹，亦罕得而详
也。而其书亦以罕传，则自秘府所藏，往往脱误。嘉祐六年八月，始诏校雠，使可
镂板行之天下。而臣等言：“梁、陈等书缺，独馆阁所藏，恐不足以定箸。愿诏京
师及州县藏书之家，使悉上之。”先皇帝为下其事。至七年冬，稍稍始集，臣等以
相校。至八年七月，《陈书》三十六篇者始校定，可传之学者。其疑者亦不敢损益，
特各书疏于篇末。其书旧无目，列传名氏多阙谬，因别为目录一篇，使览者得详焉。
<br>
<br>　　夫陈之为陈，盖偷为一切之计，非有先王经纪礼义风化之美，制治之法，可章
示后世。然而兼权尚计，明于任使，恭俭爱人，则其始之所以兴；惑于邪臣，溺于
嬖妾，忘患纵欲，则其终之所以亡。兴亡之端，莫非自己致者。至于有所因造，以
为号令威刑职官州郡之制，虽其事已浅，然亦各施于一时，皆学者之所不可不考也。
而当时之士，自争夺诈伪，苟得偷合之徒，尚不得不列以为世戒；而况于坏乱之中，
苍皇之际，士之安贫乐义，取舍去就不为患祸势利动其心者，亦不绝于其间。若此
人者，可谓笃于善焉。盖古人之所思见而不可得，《风雨》之诗所为作者也，安可
使之泯泯不少概见于天下哉！则陈之史，其可废乎？
<br>
<br>　　盖此书成之既难，其后又久不显。及宋兴已百年，古文遗事，靡不毕讲，而始
得盛行于天下，列于学者，其传之之难又如此，岂非遭遇固自有时也哉！
<br>
<br>　　臣恂、臣穆、臣藻、臣觉、臣彦若、臣洙、臣巩谨叙目录昧死上


</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="001.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td align='center' style='line-height: 25px;'><b style='font-size: 8pt; font-family: Arial;'><a href="http://ebooksir.github.io/"><span style="font-size: 11.5pt">书大师(<font face="华文新魏">ebooksir.github.io</font>)</span></a>
</td></tr></table>
</center></div>
<div align="center">









</body>

<!-- Mirrored from ebooksir.github.io/shishu/chenshu/000.htm by HTTrack Website Copier/3.x [XR&CO'2007], Thu, 21 Mar 2013 05:18:40 GMT -->
</html>
