<html>


<!-- Mirrored from www.ebooksir.github.io/shishu/msjs/35.htm by HTTrack Website Copier/3.x [XR&CO'2007], Thu, 21 Mar 2013 06:10:01 GMT -->
<head>
<meta charset="utf-8">
<title>书大师_明史纪事本末 第三十五卷 南宫复辟（易储附）</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>

<script src="https://ebooksir.github.io/41tf/05s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="34.htm">上一页</a>　　　　<a href="36.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第三十五卷 南宫复辟（易储附）</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　景帝景泰元年八月丙戌，上皇至自迤北，入居南宫。群臣朝见而退，大赦天下。<br>
<br>
　　冬十月，命靖远伯王骥守备南宫。<br>
<br>
　　十一月，上皇在南宫。万寿圣节，礼部尚书胡濙请群臣朝贺，不许。既又请明年正旦百官朝上皇于延安门，亦不许。荆王瞻堈表请朝上皇，有诏止之。<br>
<br>
　　三年五月甲戌，废上皇长子皇太子见深为沂王，出就沂邸。立皇子见济为皇太子。先是，上欲易储，语太监金英曰：“七月初二日，东宫生日也。”英顿首对曰：“东宫生日是十一月初二日。”上默然。至是，上意既定，恐文武大臣不从，乃分赐内阁诸学士金五十两，银倍之，陈循、王文等遂以太子为可易。时有广西浔州守备都指挥黄<img src=MGKI.BMP align=absmiddle border=0>者，思明土知府<img src=MGBTU.BMP align=absmiddle 
border=0>庶兄也。<img src=MGBTU.BMP align=absmiddle border=0>老，子钧袭知府。<img src=MGKI.BMP 
align=absmiddle border=0>欲谋夺之，与其子矫军门令征兵思明，率骁悍数千人，夜驰入<img src=MGBTU.BMP 
align=absmiddle border=0>家，支解<img src=MGBTU.BMP align=absmiddle 
border=0>父子，纳瓮中，瘗后圃。<img src=MGBTU.BMP align=absmiddle border=0>仆福童潜走宪司，诉<img src=MGKI.BMP align=absmiddle border=0>父子杀<img src=MGBTU.BMP align=absmiddle 
border=0>父子状。总兵武毅知之，疏闻于朝。<img src=MGKI.BMP align=absmiddle 
border=0>惧，乃谋为逃死计，遣千户袁洪走京师，上疏请易太子。上大喜曰：“万里外有此忠臣。”亟下廷臣集议，且令释<img src=MGKI.BMP 
align=absmiddle 
border=0>罪，予官都督。尚书胡濙、侍郎薛琦、邹干会廷议，王直、于谦相顾眙愕。久之，司礼监太监兴安厉声曰：“此事不可已，即以为不可者勿署名，无得首鼠持两端。”群臣皆唯唯署议。于是礼部尚书胡濙等上言：“陛下膺明命，中兴邦家，统绪之传，宜归圣子。黄<img src=MGKI.BMP align=absmiddle border=0>奏是。”诏从之。王直得所赐金，扣案顿足曰：“此何等事，吾辈愧死矣！”<br>
<br>
　　秋七月，杀太监阮浪、王尧。时浪侍上皇南宫，浪门下内竖王尧者，往监卢沟桥，浪以上皇所赐镀金绣袋及束刀贻之。尧偶饮锦衣卫指挥卢忠家，解衣蹴踘。忠见刀袋非常制，命妻进酒醉之，解其袋刀入告变，谓“南宫谋复皇储，遗刀求外应”。上怒杀浪、尧，犹欲穷治不已。忠屏人诣卜者仝寅筮之，寅以大义叱之曰：“是大凶兆，死不足赎。”忠惧，乃佯狂。学士商辂与司礼监太监王诚言：“卢忠狂言不可信，坏大体，伤至性，所关不小。”事得寝。后英宗复辟，忠果伏诛。<br>
<br>
　　寅，山西安邑人。少瞽，性聪铭，学京房《易》，占断多奇中，四方争传之。正统中，客游大同。上皇既北狩，阴遣使谕镇守太监裴富，富私问寅，寅筮得《干》之初九，附奏曰：“大吉可以贺矣。龙，君象也。四，初之应也。龙潜跃必以秋，应以壬午，浃岁而更。龙，变化之物也。庚者，更也。庚午中秋，车驾其还乎。还则必幽，勿用故也。或跃应焉，或之者疑之也，计七八年，当必复辟。午，火德之王也。丁者，壬之合也。其岁丁丑，月壬寅，日壬午乎。自今岁数更九，跃则必飞。九者，干之用也。南面，子冲午也。其君位乎。故曰大吉。”乜先欲奉上皇南还，朝廷率以为诈，寅力言于石亨，亨与于谦协议，奉迎而归。及后复辟，其言皆验。<br>
<br>
　　四年春正月，吏部尚书何文渊罢。时言官劾文渊贪纵，下狱。文渊自言易储有功，诏书所云“天佑下民作之君，父有天下传之子”，已所属对也。乃令致仕。<br>
<br>
　　十一月，皇太子见济卒。<br>
<br>
　　五年夏四月，御史锺同上疏请复储。先是，同尝因待漏，与仪制郎中章纶论易储事，继之以泣。至是，遂上疏言：“宗社之本在储位，宜复不宜缓。”闻者韪之。<br>
<br>
　　五月，下礼部仪制郎中章纶、御史锺同于狱。纶上修德弭灾十四事，又曰：“太上皇帝君临天下十四年，陛下尝亲受册封为臣子，是天下之父也。陛下宜率群臣每月朔望及岁时节旦，朝见于廷安门，以极尊崇之道。而又复皇后于中宫，以正天下之母仪；复皇储于东宫，以定天下之大本。”疏上，下锦衣狱鞫讯，体无完肤。御史锺同先有言，故并逮之。<br>
<br>
　　以进士杨集为六安州知州。集上书于谦曰：“奸人黄<img src=MGKI.BMP align=absmiddle 
border=0>进易储之说，以迎合上意，本逃死之计耳。公等国家柱石，乃恋官僚之赏，而不思所以善后乎？脱章纶、锺同死狱下，而公坐享崇高，如清议何！”谦以示王文，文曰：“书生不知朝廷法度，然有胆，当进一级处之。”进士选知州始此。<br>
<br>
　　谪给事中徐正戍铁岭卫。正密请召见便殿，屏左右言：“今日臣民有望上皇复位者，有望废太子沂王嗣位者，陛下不可不虑。宜出沂王于沂州，增高南城数尺，伐去城边高树，宫门之锁亦宜灌铁，以备非常。”上怒，谪戍。御史高平亦言城南多树，事叵测，遂尽伐之。时盛暑，上皇尝倚树憩息。及树伐，得其故，大惧。复辟后，正、平皆伏诛。<br>
<br>
　　南京大理少卿廖庄上言：“宜笃亲亲之谊，时朝见上皇于南宫。上皇诸子，皇上之犹子也。亦宜令亲近儒臣，以待皇嗣之生，使天下晓然知皇上公天下之心。”不报。<br>
<br>
　　六年八月，杖大理寺少卿廖庄、礼部郎中章纶、御史锺同于阙。同死杖下，纶仍诏狱，谪庄定羌驿丞。先是，庄上疏忤旨。至是，赴京陛见，上念及，命杖之。<br>
<br>
　　英宗天顺元年春正月壬午，武清侯石亨、副都御史徐有贞等迎上皇复位。先是，景帝不豫，以储位未定，中外忧惧。兵部尚书于谦日与廷臣疏请立东宫，盖谓复宪宗也。中外藉藉，谓大学士王文与太监王诚谋白太后，迎取襄王世子。十有一日，都御史萧维桢同百官问安于左顺门外，太监兴安自内出，曰：“若皆朝廷大臣，不能为社稷计，徒问安耶？”即日，维桢集御史议曰：“今日兴安之言，若皆达其意否？”众曰：“皇储一立，无他虑矣。”众还，道作封事草，会稿于朝，众谓：“上皇子宜复立。”惟王文意他有所属。陈循知文意，独不言。李贤以问萧镃，镃曰：“既退不可再。”文遂对众言曰：“今只请立东宫，安知朝廷之意在谁？”维桢因举笔曰：“我更一字。”乃更“早建元良”为“早择”。笑曰：“吾带亦欲更也。”疏进，有“候十七日御朝”之旨。时武清侯石亨知景帝疾必不起，念请复立东宫，不知请太上皇复位，可得功赏。遂与都督张軏、太监曹吉祥以南城复辟谋，叩太常卿许彬，彬曰：“此社稷功也。彬老矣，无能为矣，盍图之徐元玉。”元玉，徐有贞字也。初名珵，以已已倡南迁议，朝廷鄙之，后更名有贞。亨、軏从其言，遂往来有贞家；有贞亦时时诣亨，人莫知也。<br>
<br>
　　是月十四日，夜会有贞宅，有贞曰：“太上皇帝昔者出狩，非以游畋，为国家耳。况天下无离心，今天子置不问，乃纷纷外求何为也。如公所谋，南城亦知之乎？”亨、軏曰：“一日前已密达之。”有贞曰：“俟得审报乃可。”亨、軏去。<br>
<br>
　　至十六日，既暮，复会有贞，曰：“得报矣，计将安出？”有贞乃升屋，览步干象，亟下，曰：“事在今夕，不可失。”遂相与密语，人不闻。而是时会有边吏报警，有贞曰：“宜乘此以备非常为名，纳兵入大内，谁不可者！”亨、軏然之。计定，仓皇出。有贞焚香祝天，与家人诀，曰：“事成社稷之利，不成门户之祸。归，人；不归，鬼矣。”遂与亨、軏往会吉祥及王骥、杨善、陈汝言，收诸门钥。夜四鼓，开长安门，纳兵千人，宿卫士惊愕不知所为。兵既入，有贞仍锁门，取钥投水窦中，曰：“万一内外夹攻，事去矣！”亨、軏亦惟有贞处分，莫知所为。时天色晦冥，亨惶惑，叩有贞曰：“事当济否？”有贞大言曰：“时至矣，勿退！”率众薄南宫，门锢不可启，扣之不应。俄闻城中隐隐开门声，有贞命众取巨木悬之，数十人举之撞门。又令勇士踰垣入，与外兵合毁垣，垣坏门启，亨、軏等入见。上皇烛下独出，呼亨、軏曰：“尔等何为？”众俯伏合辞云：“请陛下登位。”呼兵士举轝至，兵士惊惧，不能举，有贞等助挽之，掖上皇登轝以行。忽天色明霁，星月皎然。上皇顾问有贞等为谁，各自陈官职姓名。入大内，门者呵止之，上皇曰：“吾太上皇也。”门者不敢御。众掖升奉天殿，武士以瓜击有贞，上皇叱之，乃止。时黼座尚在殿隅，众推之使中，遂升座，鸣钟鼓，启诸门。<br>
<br>
　　是日，百官入候景帝视朝。既入，见南城，暨殿上呼噪声，尚不知故。有贞号于众曰：“上皇复辟矣！趣入贺。”百官震駴，乃就班贺。上皇宣谕之，众始定。景帝闻钟鼓声，大惊，问左右曰：“于谦耶？”既知为上皇，连声曰：“好，好。”明日，上皇临朝，谓诸臣曰：“弟昨日食粥，颇无恙。”诏逮少保于谦、王文，学士陈循、萧镃、商辂，尚书俞士悦、江渊，都督范广，太监王诚、舒良、王勤、张玉下狱。命副都御史徐有贞以本官兼翰林院学士直内阁，典机务，寻晋兵部尚书，兼职如故。出前礼部郎中章纶于狱，擢礼部侍郎。上以纶建议复储，出之狱，喜叹良久，遂有是擢。<br>
<br>
　　丁亥，杀少保兵部尚书于谦于市。先是，己巳城下之役，石亨功不如谦，而得侯爵，心媿之，乃推谦功，诏予一子千户。谦固辞，且曰：“纵臣欲为子求官，自当乞恩于君父，何必假手于石亨！”亨闻恚甚。亨从子彪贪暴，谦奏出之大同，亨益衔之。徐有贞者，常因谦求祭酒，景帝召谦，辟左右谕之曰：“有贞虽有才，然奸邪。”谦顿首退。有贞不知，亦恨谦。<br>
<br>
　　方上之复辟也，有贞嗾言官以迎立外藩议，劾王文，且诬谦，下狱。所司勘之无验，金牌符檄见在禁中。有贞曰：“虽无显迹，意有之。”法司萧维桢等阿亨辈，乃以“意欲”二字成狱。文愤怒，目如炬，辩不已。谦顾笑曰：“辨生耶？无庸。彼不论事有无，直死我耳！”狱具，上犹豫未忍，曰：“于谦曾有功。”有贞直前曰：“不杀于谦，今日之事无名。”上意乃决，遂与王文及太监舒良、王诚、张永、王勤斩东市，妻子戍边徼。<br>
<br>
　　谦有再造功。上北狩，廷臣间主和，谦辄曰：“社稷为重，君为轻。”以故乜先抱空质，上得还，然谦祸机亦萌此矣。景帝尝赐谦甲第，谦顿首曰：“去病竖子，尚知此意，臣独何人，而敢饕此！”不许。乃置上前后所赐玺书、袍铠、弓剑、冠带之属于堂，而加封识，岁时一谨视。谦以国家多事，寓直房不归家。谦与中贵曹吉祥等共兵事，气陵之，故小人无不憾谦者。谦既死，籍其家，无余赀，萧然仅书籍耳。而正室锁钥甚固，则皆上赐也。谦死之日，阴霾翳天，行路嗟叹。吉祥麾下指挥朵耳者，以觞酬地而恸，吉祥恚朴之，明日复酬恸如故。天下无不冤之。都督范广勇而知义，为谦所任，亨恶之，并斩广。<br>
<br>
　　论迎复功，封武清侯石亨为忠国公，都督张軏为太平侯，张輗为文安侯，都御史杨善为兴济伯。石彪封定远伯，充大同副总兵。以袁彬为锦衣卫指挥佥事。夺大同总兵郭登定襄伯，以为南京都督佥事。召廖庄子定羌驿，赐还官。赠故御史锺同大理左寺丞，谥恭愍，荫其子入太学。<br>
<br>
　　二月乙未朔，皇太后诰谕，废景泰帝仍为郕王，归西宫，废皇后汪氏仍为郕王妃。钦天监奏革除景泰年号，上曰：“朕心有所不忍，可仍旧书之。”郕王薨，祭葬礼悉如亲王，谥曰戾。妃嫔唐氏等赐帛自尽，以徇葬。<br>
<br>
　　命汪妃出居旧王府。先是，景帝即位，立妃为皇后，后无子，有二女，次妃杭氏生见济。景帝废立时，后泣谏以为不可。景帝竟立见济，而以杭氏为皇后。以后谏，故幽之宫中。至是，上以郕王薨，欲令妃殉葬。大学士李贤曰：“汪妃虽立为后，即遭废弃，与两女度日，若令随去，情所不堪。况幼女无依，尤可矜悯。”上恻然曰：“卿言是。朕以为弟妇少，不宜存内，初不计其母子之命。”而皇太子雅知妃不欲废立意，事之甚恭，遂得出旧府。太子又时时护持之，悉得挟赀属外，二女育宫中如故，由是母子得全。<br>
<br>
　　三月，封直内阁兵部尚书徐有贞为武功伯，兼华盖殿大学士，掌文渊阁事。初，于谦之狱，中外咸侧目有贞，而有贞意殊自得，请于石亨曰：“愿得冠侧注而从兄后。”石亨为言之上，上曰：“为我语有贞，但僇力，不患不封也。”居旬日，亨复言，上乃下诏封之。岁支禄一千一百石，子孙世锦衣指挥使，赐貂蝉冠玉带。旬月之间，恩赐赫奕，与石亨、张軏埒。<br>
<br>
　　夏四月，复立元子见深为皇太子。襄王瞻墡来朝。先是，土木之变，王两上疏慰安皇太后，乞命皇太子居摄天位。急发府库，募勇敢之士，务图迎复。仍乞训谕郕王，尽心辅政。疏上，景帝已立八日矣。至是，得疏宫中，上览之感叹，手敕取王入朝，礼待甚隆。王辞归，上送至午门，王伏地不起，上曰：“叔父欲何言？”王顿首曰：“万方望治如饥渴，愿皇上省刑薄敛。”上拱手谢曰：“敬受教。”<br>
<br>
　　六月，逮徐有贞下狱。曹吉祥、石亨憾有贞，嗾诸阉巧诋，数为险语触上，上殊不为动。锦衣官门达复劾其阿比，排陷石亨。诏执鞫之，降广东参政。既有以飞章谤国是者，其语复多侵亨、吉祥，于是复诉上谓有贞实主使。逮归置狱，穷极锻炼无所得，摘其诰词“缵禹神功”语，为所自草，大不敬，无人臣礼，当死。以雷震奉天门，宥为黔首，谪戍云南金齿。有贞去，而曹、石日益专横矣。<br>
<br>
　　谷应泰曰：<br>
<br>
　　土木之变，司徒不戒，车驾蒙尘，九庙震惊，百官拔舍，国无长君，不几青城五国乎？郕王膺统，丧君有君，天诱其衷，拥驾还国。当是时，新君有捉发之迎，故主效止郊之哭，弟兄握手，且喜且悲。夫苏、李相违，河梁恋别，声、椒偶值，异国班荆，矧在同气，又何能已！《棠棣》之诗，所为作也。弟又北面稽首，恭上玺绂；兄且自陈失德，不敢复事宗庙。以臣避君，弟不先兄，景能辞位，史着美谈。实则大宝已登，南向让三，西向让再，抑又何伤焉。至于菟裘营室，吾将老焉，千秋之后，愿属梁王。舍贤与子，如上皇何！废不复兴，如天下何！<br>
<br>
　　而乃初闻返跸，不欲郊迎，旋入南宫，复止朝贺，势且骎骎焉登台授兵矣。不几贪天之位，应憎寡兄，实逼处此。继乃授旨廷臣，废深立济。忘余祭传札之言，贻德昭忧死之渐。君子谓郕王末路，自同盗国，夺门之衅，身实召焉。<br>
<br>
　　若上皇者，亦宜追悔前愆，不预国事。夫平王东迁，《春秋》贬之，降为王风。英宗身受祖宗重器，轻信宵小，被絷北庭，幸而脱还，亦已得罪祖宗矣。辟之阃外之吏，弃师而归，封疆之吏，委城而走。高帝之法，尚当引绳批根，况在至尊，短垣而自踰之乎！<br>
<br>
　　即至景帝宾天，群臣力请，英宗亦宜开谕至诚，明予惭德，嗣王可辅，大统有人。玄宗出奔，灵武即位，道君北狩，康构称尊，父子兄弟之间，岂不克全无憾者与！而乃暮夜仓皇，驱车践位，逼景帝于弥留，假阉弁于翊戴。“夺门”二字，英皇不得正始，景皇不得正终。授受之祭，弟兄交失。而况升遐日月，史无明文，烛影斧声，不无疑案。以至革除帝号，加戮于谦。夫景受国有名，非少帝、昌邑之比，而谦功在社稷，岂产、禄、舞阳之徒乎！观其轸念嫈嫠，抚恩弱息，荳箕瓜蔓之涕，又何淫淫也。始知曹、石所谋不臧，小人贻误人国，刻薄寡恩如是哉！<br>
<br>
　　独惜于谦者，百折不回于社稷无君之日，不能出一言于东宫易位之辰。处人骨肉，自古其难，汉留、唐邺所由擅美千载也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">ebooksir.github.io</font>)</a></td>
			</tr>
			<tr>
				<td align="center" colspan="2"><a href="34.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="36.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/05x.js"></script>
</center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>


</body>


<!-- Mirrored from www.ebooksir.github.io/shishu/msjs/35.htm by HTTrack Website Copier/3.x [XR&CO'2007], Thu, 21 Mar 2013 06:10:04 GMT -->
</html>
