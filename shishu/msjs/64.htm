<html>


<!-- Mirrored from www.ebooksir.github.io/shishu/msjs/64.htm by HTTrack Website Copier/3.x [XR&CO'2007], Thu, 21 Mar 2013 06:10:59 GMT -->
<head>
<meta charset="utf-8">
<title>书大师_明史纪事本末 第六十四卷 平杨应龙</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>

<script src="https://ebooksir.github.io/41tf/04s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="63.htm">上一页</a>　　　　<a href="65.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第六十四卷 平杨应龙</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　神宗万历十七年，四川播州宣慰司使杨应龙反。按播州，夜郎且兰地，汉属牂牁郡。唐贞观初，分牂牁北界，置郎州，领六县，已，改播州。干符三年，南诏寇陷太原，杨端应募决策，驰白锦，出奇兵定之，授武略将军。值唐乱，留据长子孙。历宋附属称臣。大观中，杨文贵纳土，置遵义军。元世祖授杨邦宪宣慰使，赐子汉英名赛因不花，封播国公。国初，杨鉴内附，改播州宣慰司使，隶四川。其域广袤千里，介川、湖、贵竹间，西北堑山为关，东南附江为池。蒙茸镵削，居然奥区。领黄平、草塘二安抚，真、播、白泥、余庆、重安、容山六长官司，统田、张、袁、卢、谭、罗、吴七姓，世为目把。嘉靖初，杨相宠庶子煦，欲夺嫡。嫡妻张与子烈拥兵逐相，走水西，客死。水西宣慰安万铨挟奏，索水烟、天旺地，听还葬。烈即应龙父也。自烈仇杀长官，相攻剽垂十年，总督侍郎冯岳讨平之。应龙生而雄猜，尤阻兵嗜杀。隆庆六年袭职，以从征喇麻诸番九丝、腻乃、杨柳沟等，多郄敌先登，斩获无算，先后赐金币。万历十三年，进大木六十本助工，上特给大红飞鱼服，加职级。应龙窥蜀兵弱，每征讨，止调土司，而蜀将或从借级渐骄蹇，轻汉法。所居僭饰龙凤，擅用阉寺。嬖小妻田雌凤，疑嫡妻张奸淫，出之。已，饮田氏兄所，乘醉封刃，取张并其母首，屠其家。应龙在州，专酷杀树威，益结关外生苗为翼，肆行劫掠。于是妻叔张时照与所部何恩、宋世臣等上飞文，告龙反。巡抚贵州叶梦熊疏请发兵剿之，而蜀中士大夫率谓蜀三面邻播，属裔以十百数，皆其弹压，且兵骁勇，数赴征调有功，剪除未为长策，以故蜀抚、按并主抚。朝议行两省会勘，应龙愿赴蜀不赴黔。<br>
<br>
　　二十年十二月，逮杨应龙诣重庆对簿，系论法当斩，请以二万金赎。御史张鹤鸣方驳问，会倭大入朝鲜，羽檄征天下兵，应龙因愬辩，愿自将五千兵征倭报效。诏可，释之。兵已启行，寻报罢。巡抚都御史王继光至，严提勘结，遂抗不复出。而张时照等复诣奏阙下，王继光乃一意主剿。<br>
<br>
　　二十一年春正月，抚臣王继光驰至重庆，与总兵刘承嗣、参将郭成等议分三军，各道并进。时军至娄山等关，屯白石口。应龙佯令其党穆照等约降，因统苗兵据关冲杀。都司王之翰军覆，杀伤大半。会继光论罢，即撤兵，委弃辎重略尽。黔师协剿亦无功。<br>
<br>
　　以谭希思为四川巡抚，与总兵刘承嗣会同贵州抚镇，相机征剿。时王继光既罢，御史薛继茂乃旋主抚，应龙亦上书自白。御史吴礼嘉劾郭成等失律，令戴罪立功。寻刘承嗣以疾乞骸骨，两省议久不决。应龙遣其党携金入京行间，执原奏何恩诣綦江县。<br>
<br>
　　二十二年三月，以兵部侍郎邢玠总督贵州，车驾郎中张国玺、主事刘一相赞画军前。<br>
<br>
　　二十三年春正月，总督邢玠乘传至蜀，察永宁、酉阳暨马千斛，皆应龙姻媾。而黄平、白泥诸司，久为仇雠，计先剪其枝党，以檄晓譬应龙，大略称引哱、刘事，谓：“龙来，当待以不死；不者，国家悬万金购而头。若早为计，吾不而欺也。”会水西宣慰安疆臣请父国亨恤典，兵部尚书石星手札示疆臣趋应龙就吏得贯罪。疆臣亦奉札至播招龙。当是时，七姓惟恐龙出得除罪；而四方亡命窜匿其间，又幸龙反，因以为利。院道文移，辄从中阻。<br>
<br>
　　四月，重庆太守王士琦奉总督邢玠檄，诣綦江县趋应龙安稳听勘。士琦属綦江令前往宣谕，应龙使弟兆龙至安稳，治邮传，储粮，郊迎叩头，致餔饩牵如礼，曰：“应龙久缚渠魁，待罪松坎，所不敢至安稳者，以安稳多奏民伏兵伺杀。往有明鉴，诚恐中计，故不敢出。使君幸枉车骑临贶松坎，敬布腹心。”綦江令具言太守，太守曰：“松坎亦曩奏勘地也。”即以五月八日，单骑往松坎。应龙果面缚道旁，泣请死罪，膝行前席，叩头流血。请治公馆，执罪人及罚金献廷中，得自比安国亨。国亨者，曩亦被讦，惧罪不出界，故应龙引之。太守为请，总督乃遣赞画张国玺、刘一相及道、府诣安稳。应龙囚服蒲服郊迎，缚献黄元、阿羔、阿苗等十二人案验，抵应龙斩。以夷法得论赎，输四万金助采木，仍革职。子朝栋以土舍受事，次子可栋羁府追赎，黄元等枭斩重庆市。总督以闻。是时，倭氛未靖，大司马欲缓应龙，专事东方，天子亦以应龙向有积劳，可其奏。总督议设抚夷同知，治松坎。从之。论功加邢玠右都御史，还朝。以重庆太守王士琦为川东兵备使，弹治之。应龙再及宽政，益怙终不悛。而次子可栋寻死重庆，则心益痛。促取尸棺，以勘报未完，不肯发。趣其完赎，大言曰：“吾子活，银即至矣。”拥兵驱千余僧，招魂而去。分遣土目置阙据险，僭立巡警，搜戮仇民，劫掠屯堡，殆无虚日。厚抚诸苗，用以摧锋，名“硬手”。州人稍殷厚者，没其家以养苗，由是诸苗人愿为之出死力矣。<br>
<br>
　　二十四年七月，杨应龙肆逆，劈余庆土吏毛承云棺，磔其尸。已，又掠大阡、都坝，焚劫余庆、草堂二司，遍及兴隆、偏镇、都匀各卫。遣弟兆龙引兵围黄平，戮重安司长官张熹家，势复大炽。<br>
<br>
　　二十五年三月，杨应龙流劫江津县及南川。<br>
<br>
　　十二月，杨应龙临合江，索其雠袁子升缒城下，脔割之。石砫宣抚司土舍马千驷入播。先是，千驷母覃与应龙私，覃宠千驷，谋夺长子千乘爵，于是聘应龙次女为声援。<br>
<br>
　　二十六年十一月，兵备副使王士琦调征倭，杨应龙益统苗兵大掠贵州洪头、高坪、新村诸屯。已，又侵湖广四十八屯，阻塞驿站，诇原奏雠民宋世臣父銮及罗承恩等，挈家匿偏桥卫城，袭执指挥陈天宠等。大索城中，得銮、承恩及子女，惨戮以徇。令诸苗对父奸女，面夫淫妻。或裸体坐木丛射笑乐，或烧蛇从阴入腹，人蛇俱毙。又掘坟墓焚尸，灰飞蔽天。巡抚四川都御史谭希思请于合江、綦江各置游击一员。合江募兵千二百人，扼冈门；綦江募兵二千人，扼安稳。<br>
<br>
　　二十七年二月，贵州巡抚江东之令都司杨国柱、指挥李廷栋部兵三千剿杨应龙。龙遣子朝栋、弟兆龙、何汉良等，迎敌于飞练堡。官军师夺三百落，贼佯走天邦囤诱官军，歼之。杨国柱骂贼不屈，与经历潘汝资等俱死。于是江东之坐浪战罢，以郭子章代之。起前都御史李化龙兼兵部侍郎，节制川、湖、贵三省兵事，决意进剿。调东征诸将南征，刘綎督川兵先发，麻贵、陈璘、董一元相继回兵。<br>
<br>
　　五月，总督驰至蜀，即请设标兵，益调募浙、闽、滇、粤将士。檄总兵万鏊自松潘移重庆，并调集镇雄、永宁各汉、土兵设防。<br>
<br>
　　六月，杨应龙乘我师未集，大勒兵犯綦江，分屯赶水、猫儿冈，娄国等以偏师一犯南川，一犯江津。其子朝栋守沙溪缉麻山，防永宁宣抚与贵州。十七日，游击张良贤遇贼旧东溪，颇有斩获。二十一日，应龙督苗兵围綦江城数匝。游击房嘉宠误爇火砖，反伤城上兵。贼乘势登城，嘉宠帅师巷战。蜀兵争噪走水上，嘉宠乃杀其妻，与良贤赴敌死。应龙因劫令纵囚焚掠，出綦江库犒师，依仓就食，尽取资财子女去。老弱者杀之，投尸蔽江而下，水为赤。退屯三溪，以綦江之三溪、毋渡，南川之东乡坝，立石为播界，号“宣慰官庄”。声言：“江津、合江皆播故土。”总督郭子章日夜征调汉、土各兵守渝城，分戍南川、合江、泸州，军声渐振，贼迁延不进。初，贼本无意竟反，徒以安忍猖狂，既覆我师飞练，则骑虎势不终下，益结九股生苗及红、黑脚等苗，负险弄兵。然犹冀我如往事曲宥，未敢鼓行深入，止言争界给葬，并索奸民。而总督因我援师未集，蜀人畏贼如虎，时时移文诘责，示无遽绝意，计以缓贼。贼果具文求抚，不复西向。总督亦谬为好语縻之，止驻会城调度，示贼无张皇。已，上闻破綦江，追褫两省抚臣谭希思、江东之各为民。缇绮逮兵备使王贻德，赐剑悬赏，严旨进剿。总督益调各路兵，专俟大举。<br>
<br>
　　十月，命总督李化龙驻重庆，调度川、贵、湖广兵。总兵刘綎兵亦至。綎素有威名，其家丁良马，皆可决胜。然夙与应龙昵，人皆疑之。于是总督延入卧内，输心腹，且以危言激之，引其父显九丝功为比。綎大恸，愿誓死报效。总督乃腾书于朝，遂委綎专制，而总督治军益有次第。<br>
<br>
　　十一月，杨应龙屯官坝，声窥蜀。已，遂焚东坡烂桥，楚、黔路梗，黄平、龙泉所在告急。贼复据偏桥，出掠兴隆、镇远。总督议置劲兵万余，据要害，通楚、黔道，黔帅童元镇拥兵铜仁不前，革职立功，以李应祥代。命佥都御史江铎巡抚偏沅，监总兵陈璘之师。<br>
<br>
　　二十八年春正月，杨应龙勒兵数万，五道并出，攻龙泉司，守备杨维忠拥兵二千，以势不敌，先期托台谒，走思南鹦鹉溪。土官　安民志率步卒五百拒守，死之。吏目刘玉銮偕妻子并死于贼。副总兵陈良玭，托守偏桥，不之援。石砫宣抚司马千乘军邓坎，贼乘夜掩袭，我军坚壁。诘旦奋击，连破金竹、青冈觜、虎跳关等七寨。酉阳宣抚司冉御龙进攻官坝，斩关直上，复擒斩三百有奇。初，贼既下龙泉，方移兵攻婺州，闻败，撤兵遁。<br>
<br>
　　征兵大集，延宁四镇、河南、山东、天津、滇、浙、粤西兵至者，踵背相属，各土司亦用命。总督李化龙分兵八路。川师分四路：总兵刘綎从綦江入，以参将麻镇等隶，参政张文耀监之；总兵马孔英从南川入，以参将周国柱、宣抚冉御龙等隶，佥事徐仲佳监之；总兵吴广从合江入，以游击徐世威等隶，参议刘一相监之；副将曹希彬受吴广节制，从永宁入，以参将吴文杰宣抚奢世绩等隶，参议史旌贤监之。而中军，率标下游兵策应。黔师分三路：总兵童元镇，统土知府泷澄、知州岑绍勋等由乌江；参将朱鹤龄受元镇节制，统宣慰安疆臣等由沙溪；总兵李应祥统宣慰彭元瑞等由兴隆；参议张存意、按察司杨寅秋监之。湖广偏桥一路，分两翼：总兵陈璘，统宣慰彭养正等由白泥；副总兵陈良玭受璘节制，统宣抚单宜等由龙泉；副使胡桂芳、参议魏养蒙监之。以偏桥江外为四牌，江内为七牌，五司遗种及九股恶苗盘据故也。其黔抚郭子章驻贵阳，楚抚支可大移沅州。部署既定，大会文武于重庆，登坛誓师。<br>
<br>
　　二月十二日，分道并发，每路兵约三万人，官兵三之，土司七之。苗见，惊曰：“今番真天兵，与昔不同！”总督谕诸将，以抵娄山等关为期，移镇重庆节制，且曰：“关外且战且招降，多不可胜诛也。关内疾战勿受降，师不可久老，贼诈不可信也。”先是，蜀玉垒山忽裂，佥谓昔年平九丝，地数动，殆播平前兆云。十五日，刘綎进入綦江，连战破三峒。綦江自东溪入播，并峻岭茂箐，楠木山、羊简台、三峒，素号奇险，贼首穆照等盘据。綎力战，克之。<br>
<br>
　　三月，杨朝栋统苗兵数万，分道迎敌，锋甚锐。我师夹击，綎身自陷阵，苗大惊曰：“刘大刀至矣！”栋溃围走，几为我获。初，綦江诸苗自分屠城惨戮，罪不赦，又应龙惮綎威名，冀首挫其锋，属朝栋悉劲兵间道相角，曰：“尔破綦江，驰南川尽焚积聚，余无能为也。”及朝栋仅以身免，贼胆落，益为守御计。诸军分道并捷，南川则酉阳、石砫二司先登，初八日遂克桑木关。乌江则坝阳、永顺兵先登，十一日遂克乌江关。翌日，克河渡关。陈璘及副将陈寅击四牌贼，各披靡，遂夺天都、三百落诸囤。贼连败，乃乘隙出奇兵，突犯乌江，诈称水西、陇澄会哨，诱永顺兵，断桥淹死我师无算。参将杨显、守备陈云龙、阮王奇、白明逵，指挥杨续芝等死之。事间，逮总兵童元镇下于理。时有飞语水西佐贼者，总督檄诘，水西不自安。会贼杀其头目，澄大恨。<br>
<br>
　　二十六日，贼托田氏修好贿澄。澄戮其使，击斩伪将杨惟栋等。安疆臣亦执贼二十余人，以示不背。<br>
<br>
　　二十九日，刘綎战九盘，入娄山关。关为贼前门，万峰插天，中通一线。官军从间道攀藤，鱼贯毁栅入。<br>
<br>
　　四月朔，屯白石。应龙身率各苗决死战，阴令杨珠等抄后山夺关，四面合围，都司王芬中流矢死。刘綎亲勒骑冲坚，以游击周敦吉、守备周以德分两翼夹击，败之。追奔至养马城，与南川、永宁路合。连破龙爪、海云险囤，压海龙囤而垒。海龙囤，贼所倚天险，飞鸟腾猿，不能踰者。时偏沅巡抚都御史江铎，已抵任视师，陈将军璘帅师急攻，以十三日破青蛇囤。安疆臣亦以十六日夺落蒙关，至大水田，焚桃溪庄。贼见势急，父子相抱哭，上囤死守，每路投降文，缓我师。总督檄贼诡降，即斩使焚书，毋为所绐。虞綎与应龙旧，檄无通贼，綎械其人自明。而吴广以朔三日入崖门关，营水牛塘，与贼力战三日，却之。贼诡令妇人于囤上拜表痛哭云：“田氏且降。”复诈为应龙仰药死报广。广轻信，按兵不动。已，觇知田氏诈降缓攻，而所云应龙死，乃川兵攻囤，以火炮击死所谓杨珠也。珠骁勇善战，既死，贼痛如失左右手。广觉诈，益厉兵协攻，烧二关，夺三山，绝贼樵汲。八路兵大集海龙囤下。<br>
<br>
　　五月十八日，始筑长围，更番迭攻。自是贼坐困穷厓，知兵在颈矣。会总督李化龙闻父丧，诏以缞墨视师。化龙跣而草檄，益治军。念贼囤前陡绝，势难飞越，令马孔英率劲兵壁其间，余并力攻后囤。时天苦雨，将士驰淖中苦战。<br>
<br>
　　六月四日，天忽开朗。<br>
<br>
　　五日，刘綎身先士卒，进克土城，应龙益迫，夜散数千金募死士拒战，诸苗皆骇散无应者。起提刀自巡垒，就四面火光烛天，傍徨长叹，泣语妻子曰：“吾不能复顾若矣。”诘朝，我师遂登囤，破大城入。应龙仓皇同爱妾二，阖室缢，且自焚。吴广获其子朝栋及妾田雌凤，急觅尸出焰中。广中火毒失声，几绝，顷而苏。计出师至灭贼，百十有四日。八路共斩级二万余，生获朝栋、兆龙等百余人，播贼平。总督露布以闻，刘将军綎为军功冠。<br>
<br>
　　十二月，献俘阙下，剉杨应龙尸，磔杨朝栋、兆龙等于市。分播地为二：属蜀者曰遵义，属黔者曰平越。<br>
<br>
　　谷应泰曰：<br>
<br>
　　杨应龙，播州土司官也。其地属汉牂牁郡。唐干符中，杨端应募，长子孙焉。历宋、元皆授世官，明室因之。应龙生而雄猜，尤阻兵嗜杀。然其宾叛不一，荒忽无常，亦土司之风类然也。应龙之初从征喇麻，进贡大木，亦尝效忠顺，膺赏赉矣。乃以嬖小妻田雌凤，屠妻张氏之家。而何恩、宋世臣连章告变，黄牛、白泥诸司久为仇雠。于凡七姓诸豪，咸喜龙之得罪，不欲其就征对簿。而五司遗种，九股顽苗，及轻剽好作乱之徒，又鼓动其间，同恶相济。龙虽狼子野心，亦所谓生长蛮乡，无与为善者也。所幸援兵大集，调度多方。督臣李化龙发踪之才，总戎刘綎军功之冠，于时八路分兵，四月告捷。卒之应龙戮尸，朝栋弃市，威震遐荒，功业烂焉。<br>
<br>
　　然而重庆之会，登坛誓师，海龙之围，克期并到，兵法曰“兵贵有谋”，又曰“以多算胜”，固先定其规模，非漫尝于一击也。若应龙者，倔强偏陲，不知汉大，宗嗣荡灭，取世戮笑，尤足为凭险负固之戒。悲夫！<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">ebooksir.github.io</font>)</a></td>
			</tr>
			<tr>
				<td align="center" colspan="2"><a href="63.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="65.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/04x.js"></script>
</center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>


</body>


<!-- Mirrored from www.ebooksir.github.io/shishu/msjs/64.htm by HTTrack Website Copier/3.x [XR&CO'2007], Thu, 21 Mar 2013 06:11:00 GMT -->
</html>
