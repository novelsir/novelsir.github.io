<html>


<!-- Mirrored from www.ebooksir.github.io/shishu/msjs/63.htm by HTTrack Website Copier/3.x [XR&CO'2007], Thu, 21 Mar 2013 06:10:57 GMT -->
<head>
<meta charset="utf-8">
<title>书大师_明史纪事本末 第六十三卷 平哱拜</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>

<script src="https://ebooksir.github.io/41tf/03s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="62.htm">上一页</a>　　　　<a href="64.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第六十三卷 平哱拜</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　神宗万历二十年二月，宁夏哱拜乱。拜，故鞑靼种也。嘉靖中，拜得罪其酋长，父兄皆见杀。拜伏水草中得免，来投守备郑印，隶麾下，骁勇屡立战功，历升都指挥。拜妻施氏孕将产，拜梦空中大响，天裂出火焰，一妖物如虎，入施胁下不见，拜急手剑之。惊觉，遂产子，狼貌枭蹄，名曰承恩。万历十七年，拜加副总兵致仕，子承恩袭。十九年，洮河告警，上遣科臣巡九边。尚宝丞周弘禴以御史往宁夏，举承恩及指挥土文秀，并拜义子哱云等。拜虽请老，居恒多畜苍头军，声称报国。会经略郑洛檄夏镇调发，巡抚党馨奉檄遣文秀率千骑西援，拜惊曰：“文秀虽经战阵，恐不能独将。”乃诣洛辕门，愿以所部三千人与子承恩从征。洛壮而许之。馨恶其自荐，马羸者不与易，有余马亦不给拜，拜怏怏去。至金城，见诸镇兵皆出其下，贼平驰还，取径塞外，戎骑辟易不敢逼，遂有轻中外心，恣睢骄横。党馨每裁抑之，且欲核拜冒粮罪。而承恩以强娶民女为妾，棰之二十。哱云、文秀又以升授事怨馨。会镇戍请冬衣布、花月粮，久勿给。坐营江廷辅请给前银，以安众心。馨曰：“此有挟而求，渐不可长，彼不畏族乎？”军锋刘东旸拔抚署前鹿角，作忿状。拜嗾之曰：“若等任为之！”遂群哄不可制。东旸者，靖卤卫人，素枭桀有异志。于是纠党晨入帅府白事，总兵张维忠素鲜威望，为众所轻，见众惊慑，不能弹压。众露刃执副使石继芳，拥入军门。党馨急匿水洞，索得，劫至书院，同继芳僇之。时二月十八日事也。遂纵火焚公署，收符印，释囚，掠城中，劫张维忠以侵粮激变报。时河东佥事随府、通政穆来辅适抵镇，贼并劫之，请招安以缓师。<br>
<br>
　　二十日，总督尚书魏学曾行部花马池闻变，遣标下张云、郜宠谕降。<br>
<br>
　　二十三日，哱云、土文秀统兵五百，自中卫互市归，合叛卒杀游击梁琦、守备马承光。<br>
<br>
　　二十五日，索敕印，维忠与之，自缢死。东旸遂自称总兵，听拜主谋，据城刑牲而盟。授承恩、许朝左右副总兵，土文秀、哱云左右参将，挟庆王代请贳罪。承恩乃勒兵分遣王虎、何安等据城堡。会张云等至，东旸曰：“必欲我降，依我所自署，授官世守宁夏。不者，与套骑驰潼关也。”承恩徇玉泉营，游击傅垣拒守。千户陈继武执垣降。徇中卫，徇广武，参将熊国臣弃城匿。河西望风而靡。惟土文秀徇平虏，参将萧如熏坚守不下。如熏妻杨氏，总督尚书兆之女也，谓如熏曰：“若为忠臣，妾何难为忠妇。”尽出簪珥劳军士妻，帅之守城。贼攻围数月，竟不能克。贼又率兵过河，欲取灵州，赍金帛诱套部着力兔等，许以花马池一带听其驻牧，势大猖獗，全陕震动。<br>
<br>
　　三月四日，副总兵李昫奉总督魏学曾檄，摄总兵进剿。统游击吴显趋灵州，别遣游击赵武趋鸣沙州。张奇兵沿河扼贼南渡，转战获贼于正等八人，舟十八艘，贼锋少挫。总督驻下马关征调。时灵州裨将吴世显党逆，约是月九日与贼应。参将来保誓死守。贼赍书诈门，拒却之。昫闻急，与吴显兼程驰赴，逆谋始折。翼日，调延绥、兰靖兵稍集，昫乃分遣渡河，收复营堡。广武伪游击张天纪、大坝伪守备高天爵俱遁。<br>
<br>
　　十五日，复枣园堡。靖虏参将吴继祖捣中卫，擒贼党王虎石。空寺堡亦下，获伪守备何安。<br>
<br>
　　二十日，套部千骑薄邵刚堡，千总汪汝汉发三矢杀三人，乃解去。进复玉泉营。凡先后收还营、堡四十七。河西唯镇城为贼据。后三日，总督移师小盐池。拜闻套部且至，属土文秀、许朝分驰迎之。<br>
<br>
　　二十五日，着力兔、打正等引控弦三千骑，驰金贵堡。<br>
<br>
　　二十七日，移镇河堡入屯演武场。贼益掠城中子女媚之，奉河东西地图。套人声言已与哱王子为一家，拜、文秀并易服，合兵攻玉泉急。<br>
<br>
　　二十九日，哱云引着力兔攻平虏堡，参将萧如熏伏兵南关，佯败，诱之入伏，射云死，并伤骁贼吴敖霸。套部遁出塞，因掠粮道，声犯花马池诸处。赵武驻玉泉被困急，李昫驰赴之，围亦解。昫会原任总兵牛秉忠督六路兵，翼日抵镇城下。时总兵已擢董一奎，李蕡副之。官兵抵城下，贼东北二门各出精骑二千搏战，步卒列火车为营。<br>
<br>
　　四月五日，我师冲锋，夺火车百余辆，追奔入河，溺死贼无算。延绥副总兵王通战尤力，其家丁高益等三人，乘胜先登，杀入北门，招榆林诸帅兵为后继，不至，被杀，通亦伤额，榆林游击俞尚德战死。翼日，许朝、土文秀胁庆王至东城上楼，乞暂罢兵，愿缚首恶献。刘川、白金等谩语支吾，顾投诰敕城下，示无所畏。拜妻施氏，时谏不听，又翟佩而立，谓拜曰：“比何来，悖德不祥，奈何自取奇祸！”承恩推跌去之。登南城，遥谓都司李鲲曰：“吾父出万死，为国捍边，蒙恩至上将。抚臣朘削激变，自取灭亡。吾父子勒部曲待命，当事不察，反以为罪。今首恶具在，乃不罪倡乱，罪戢乱者。吾宁保此完城，结塞北自全耳。”会官军糗粮乏，遂假此休士近堡。总督日夜促刍饷，调延绥、庄浪兵。乃以二十一日进攻，复抵城下，堑濠竖云梯夹攻。贼迎敌多杀伤，承恩与东旸勒精骑潜伏，从延渠掠我粮饷二百余车。先是，众议以李蕡非冲边才，乃调麻贵自戍所代之。贵素以勇闻，且多苍头军。至是，军亦至。<br>
<br>
　　二十九日夜，贵等乘风纵火，复以云梯攻城。贼豫治滚木礧石待，掷火燃烧我兵千数。贼日恣淫虐，城中妇女宝货，已经搜括，尚根索不已，死者甚众。至迫胁庆府甚急，妃方氏惧辱，拔剑将自刎，保母抱持，并世子匿土窖中，以被服置井上环哭。贼见，信为溺，尽取金帛及他宫人去。比发窖，妃已死矣。总督凡用兵两月无成功，忧之。或谓：“招刘、许，阴授意杀哱拜父子，立功赎罪，无不应者。”督府然其谋，遣家丁叶得新往见。时四人方约共死生，不可间，暴其谋，执得新，折胫下狱。<br>
<br>
　　命李如松总宁夏兵，浙江道御史梅国桢监其军。时言者谓李氏握重兵，不宜拒虎进狼，而国桢力保如松忠勇可任，故有是命。巡抚宁夏已推朱正色，甘肃都御史叶梦熊上书愿讨贼，诏协力赴之。<br>
<br>
　　五月，巡抚朱正色渡河督战，以上命颁将士赏，一军踊跃，贼闻，诡请降。以张杰尝总宁夏兵，与拜交善，追入城招安。杰单骑往切责之，许朝乃述叶得新用间谋杀语。杰未信，即舁至，使吐实。得新大骂曰：“死狗贼，计不得行，命也。天旦夕磔汝，何喋喋为！”朝怒，攒刀杀之，杰亦被系。时顿兵数月，未能即下，乃重悬赏格，购哱拜等。上特赐总督魏学曾剑，违者立斩。<br>
<br>
　　六月，都御史叶梦熊至灵州，从甘州携神炮火器四百车至，更约法，益征苗兵。会浙江巡抚常居敬募浙江千人，糗粮自办，诏嘉其忠，调赴宁夏。于是分为五军：董一奎攻其南，牛秉忠攻其东，李昫攻其西，刘承嗣攻其北，而麻贵率游兵策应。<br>
<br>
　　二十日，并逼城下。哱拜自北门出战，意欲自往勾套部。麻贵率参将马孔英先登赴敌，逐拜入城，擒斩百十七人。先是，拜与套部深相结，日夜从着力兔帐中，便调度。至是，入城不得出，套部不得拜，亦不敢复渡河深入。<br>
<br>
　　二十二日，御史梅国桢、提督李如松统辽东、宣、大、山西兵膺集，军声大振。贼婴城自守，国桢树受降旗于城南，贼因索面陈归顺，许之。东旸、许朝等梯城而下，剑戟鳞次，刃芒曜目，城上皆控弦注矢以待。国桢策骑直前，朝大惊，不觉膝之屈也。然贼实绐我，无降意，自此尽力攻城矣。<br>
<br>
　　二十五日，官兵用布袋三万，盛土填集登城，为炮石击却。都司李如樟，夜半以云梯上南城。翼日，游击龚子敬提苗兵攻南关，如松乘势欲拥入城，皆为炮箭击却。官兵会食，贼即缒下夺梯牌，益纵火焚攻具。是夜，指挥赵承光、葛臣、戚钦，武生张遐龄，百户姚钦约为内间。夜半，四面并举烽火，城下兵趋上。而谯楼火蚤发，南火复起。城中果鼓噪，大呼杀贼。钦使遐龄缒城召外兵，行未中道，钦复亟跳城下呼救。而贼早觉，已尽缚赵承光、戚钦等歼之。许朝因欲开小南门逸，以外兵整不敢出。自是城中粮且尽，锐气益丧矣。<br>
<br>
　　七月，给事中许子伟劾总督尚书魏学曾惑于招抚，罢秩。命叶梦熊代之，赐剑如故。<br>
<br>
　　七月二日，许朝等至南关，请总兵董一奎款语。佥事随府乘间同家人抱关防，从城跃下，伤肱不能起。贼复缒执系狱。翌日，定议水攻。宁夏城西北卑下，且与金波、三塔诸湖之水相近；东南逼观音湖、新渠、红花渠，形如釜底。遂绕城筑堤，十七日堤成，长千七百丈，决水以灌。先是，哱拜遣养子克力盖往着力兔求援。松诇知状，命裨将李宁追斩之，并其从骑二十九级，获符令箭。居有顷，套部庄秃赖与卜失兔合部落三万，先使土昧、弭纠雷等犯定边小盐池，而打正以万骑从花马池西沙湃入。总督檄麻贵侦击，以牵打正，别遣董一元乘虚出塞，捣其穴。麻贵进战石沟旁，敌稍却，分趋下马关及鸣沙州。总督遣游击龚子敬提苗兵八百堵沙湃口，东趋定边，与董一元合。亡何，一元报捣上昧巢，斩获三千余级，套部惊引去。而打正还至沙湃，苗兵直前扼之，众寡不敌，被围十余匝，子敬力战死，然套部竟以捣巢解散。贼授绝，我师益决大坝水，八月朔，城外水深八、九尺。是夜，贼小舟挖堤泄水，官兵擒斩十六级。生得一人，为言城中乏谷，士尽食马，马余五百匹，民食树皮，死亡相属。翌日，城东西崩百余丈，都司吴世显、参将来保所治堤，亦各崩二十丈，水顿减。总督斩吴世显以徇，来保用灵州功免，仍悉力补堤。贼数出兵来扰，多被斩获。城中饥民拥贼求招安。<br>
<br>
　　十二日，御史梅国桢檄贼，以饥民故，为治钱谷。檄到三日，开关迎大兵入赈。贼不报。时套部数阑入堡来救。<br>
<br>
　　二十一日，着力兔以八百骑入镇北堡，又拥众万余入李刚堡，分部渡河。总兵李如松遣裨将李宁等驰赴黄硖口击之，以劲卒千余，身往策应。行至张亮堡，遇敌搏战，自卯至已，敌锐甚，如松剑斩缩朒二人。会麻贵、李如樟等亦至，张左右翼夹击。李宁手殪二人，敌遂却，追奔至贺兰山，尽走出塞。官兵捕斩百二十余级，获驼马无算。乃移级示贼，贼为之夺气。<br>
<br>
　　九月三日，参将杨文提浙兵至，已，苗兵庄浪兵俱至，大治临冲船筏，刻日攻城。总督叶梦熊布告军中，有能先登以城下者，予万金。后五日，水浸北关，城崩。南关薛永寿等约内应，我师阳调舟筏击北关，承恩、许朝果趋北关鏖战。李如松、萧如熏潜以锐卒掩南关，总兵牛秉忠年七十，贾勇先登。梅国桢呼诸将曰：“老将军登城矣，余何怯也！”遂毕登。梦熊入城，劳苦百姓。承恩等见南关下，则尽气夺，乃急缒张杰下城，恳贷死。梦熊阳许诺，益治攻具，先遣王机密以蜡书行间。时承恩虽求抚，墐门断堑，守益固。有卖油李登者，跛而眇，负罂木歌于市曰：“痈之不决，而狃于痏；危巢不覆，而令枭止。”监军梅国桢闻之曰：“是可使也。”召登授三札，缚木渡东门，见承恩曰：“监军以哱氏有安塞功，今与鼠辈骈首并诛，深用惜之。军中非乏所使，以登残民不骇视。有密记授将军，将军幸有意听登，则杀刘、许自赎；即不听，愿死麾下，毋留登。”承恩犹豫许之。登趋而出，间道诣东旸、朝，亦各致札曰：“将军故汉臣，而首乱在哱氏，何横身与人婴祸？镇卒几何，能当都督军？此无异驱乳雀而斗群鹘。所恃不过套援，将军不记演武台上，彼亲土、哱，目中岂有将军哉！所为贵智者，以能度时审势，转祸为福也。”东旸、朝亦心动。自是互相猜疑。<br>
<br>
　　十六日，围愈迫，东旸顿足叹曰：“遂至此耶！”佯为风疾，杀土文秀，曰：“好头颈，毋令他人砍之。”先是，镇民郭坤有妾美，坤死，贼党周国柱以茧帨一双聘焉。许朝亦往议，妾曰：“受周家聘矣。”朝以问，柱曰：“诚有之。”朝怒其不相让，衔之。会承恩闻李登之说，方惶惑，召所亲石栋问计。栋曰：“周国柱见事审而决，虽东旸臣，然与朝有隙，盍呼之。”国柱至，承恩与谋，欲召东旸、朝饮，醉诛之。国柱曰：“两家前后皆戈钺之士，以一制二，恐非万全。将军当计诛朝城南，柱乘间取东旸也。”承恩然之。迟明，承恩过呼朝，时朝正坐考讯，承恩急呼曰：“将军何暇问此？有密事登楼议之。”麾众下曰：“将军知周国柱有异心乎？吾将与将军断其首。”语未竟，承恩家卒世富、大宜遽曰：“外营炮向楼，无宜久驻此。”承恩疾下，朝跛后从，大宣掖之。梯半，世富抽佩剑砍之，首陨梯下，因缚其从骑，尽斩之。国柱见尘沓起，有兵剑声，知事济，乃披铠登楼，佯谓东旸曰：“官军已入南城矣。”东旸惊起凭轩望，国柱自后斩之，不死，走入厕房支户。国柱引足破户，枭其首出。众哗曰：“国柱奈何杀将军？”柱叱曰：“若不避死走，官军尽斩汝。诛一逆贼，何哗也！”众尽散。承恩既杀东旸、朝及文秀，悬首城上，于是李如松、杨文先登，萧如熏、麻贵、刘承嗣继之，大城悉定。北楼火起，李如樟驰往，搜获宁夏巡抚关防，并征西将军印各一。时哱氏尚拥苍头军，总督叶梦熊在灵州闻之，亟令诘旦不灭哱氏者，服尚方。<br>
<br>
　　十七日晨，承恩方驰南门，谒监军，梅国桢出，参将杨文执之。李如松急提兵围哱拜家。拜方与牛秉忠饭，闻承恩擒，秉忠趋出，众欲拒敌。如松给箭令卸甲，拜仓皇缢，阖室自焚。李如樟部卒何世恩从火中斩拜首，生得拜中子承宠、养子哱洪大、土文德、何应时、陈雷、白鸾、陈继武等。总督叶梦熊、巡抚朱正色、御史梅国桢随入城，问慰宗室士庶，宁夏平。捷奏，上御门受贺，已箯舆致承恩献俘。<br>
<br>
　　十一月，诏磔哱承恩、哱承宠、哱洪大、土文德等，俱骈斩长安市，颁示天下及四裔君长。下诏慰庆王，复宁夏田租。王妃方氏不屈死，特赐褒异。大赏宁夏功臣，叶梦熊、朱正色、梅国桢各阴世官。武臣李如松功第一，加宫保，萧如熏次之，麻贵、刘承嗣、李如樟、杨文、牛秉忠等加恩有差。如熏妻杨氏，守平虏有功，制敕旌赏。赠死事龚子敬都督佥事。给事中曹大咸劾穆来辅、随府依违，缇绮逮治，遣戍边。魏学曾以原官致仕。<br>
<br>
　　谷应泰曰：<br>
<br>
　　哱拜以嘉靖中亡抵朔方，屡立战功。万历中，备位副将，其子承恩袭爵。乃拜虽请老，而多蓄苍头军，声言报国，盖不无异志焉。方其矍铄请缨，挟其子，从三千人而西也，毋亦观诸镇之虚实，结套部为腹心，潜伏阴谋，待时而动，岂真有廉颇之壮志，文渊之据鞍哉！乃以不给壮马，侵克月粮，为党馨罪。此特哱氏之权谲，借为兵端者耳。以故刘东旸之变，则拜嗾之；哱云、文秀之怨，则拜阴中之。揣拜之意，不过恃套为长城，缓则倚之为外援，急则引之为内助。夫是以立于有胜而无败，敢于倡乱而轻于为叛逆也。若然，则善剿者不当剿拜而当剿套，不在挫套、拜之锋锐而在隔套、拜之声援。套绝，则拜者孤雏腐鼠，取之如寄者耳。<br>
<br>
　　想其初，拜、套声言，联为一家，即可验其情状，而东旸之恐喝，则曰：“与套驰潼关。”着力兔之入寇，则曰：“畀以花马池。”克力盖之求援，则能远致庄克赖。如是即拜之恃套相倚为命者也。善乎叶梦熊为帅，而五路分兵，扼守宁夏，拜不得出城，套不敢渡河，而哱氏之计穷蹙极矣。迨至打正惊奔，贺兰远遁，拜虽游魂，可坐而缚也。<br>
<br>
　　尤有幸者，文秀见杀于东旸，东旸蒙诛于国柱，许朝陨命于承恩。始则虎狼之残，物以类聚，继而昆虫之啮，还相为攻，倘所谓天道，是耶？非耶？比神宗受贺，承恩俘馘，虽师武诸臣协谋有力，而叶梦熊声请讨贼，自办糗粮，梅国桢仗剑从军，力保李氏，萧如熏之妻杨氏，簪珥犒军，群妇固守，则尤卓荦者也。<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">ebooksir.github.io</font>)</a></td>
			</tr>
			<tr>
				<td align="center" colspan="2"><a href="62.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="64.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/03x.js"></script>
</center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>


</body>


<!-- Mirrored from www.ebooksir.github.io/shishu/msjs/63.htm by HTTrack Website Copier/3.x [XR&CO'2007], Thu, 21 Mar 2013 06:10:59 GMT -->
</html>
