<html>


<!-- Mirrored from www.ebooksir.github.io/shishu/msjs/01.htm by HTTrack Website Copier/3.x [XR&CO'2007], Thu, 21 Mar 2013 06:08:54 GMT -->
<head>
<meta charset="utf-8">
<title>书大师_明史纪事本末 第一卷 太祖起兵</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>

<script src="https://ebooksir.github.io/41tf/01s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="00.htm">上一页</a>　　　　<a href="02.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第一卷 太祖起兵</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　元顺帝至正十二年闰三月甲戌朔，明太祖起兵濠梁。太祖之先，故沛人，徙江东句容，为朱家巷。宋季，大父再徙淮，家泗州。父又徙锺离太平乡。母陈，生四子，太祖其季也。太祖生于元天历戊辰之九月丁丑，其夕赤光烛天，里中人竞呼“朱家火”，及至，无有。三日洗儿，父出汲，有红罗浮至，遂取衣之，故所居名红罗障。少时尝苦病，父欲度为僧。岁甲申，泗大疫，父母兄及幼弟俱死，贫不能殓，藁葬之。仲与太祖舁至山麓，绠绝，仲还取绠，留太祖守之。忽雷雨大作，太祖避村寺中。比晓往视，土坟起成高陇。地故属乡人刘继祖，继祖异之，归焉。寻仲又死。太祖年十七，九月，入皇觉寺为僧。逾月，僧乏食，太祖西至合淝，历光、固、汝、颍诸州。道病，辄见两紫衣人与俱，病差，遂不见。尝夜陷麻湖中，遇群颍呼“迎圣驾”，叱之，绝迹。崎岖三载，仍还皇觉寺。时汝、颍兵起，骚动濠州，定远人郭子兴据濠州，元将彻里不花惮不敢进，日掠良民邀赏。太祖诣伽蓝卜，问避乱，不吉；即守故，又不吉。因祝曰：“岂欲予倡义耶？”果大吉，帝意遂决。以闰三月朔入濠州，抵门，门者疑为谍，执见子兴。子兴奇其状貌，与语，大悦之，取为亲兵。凡有攻伐，命之往，辄胜。子兴故抚宿州马公女为己女，遂妻焉，即高后也。军中咸呼为朱公子。<br>
<br>
　　九月，元丞相脱脱既破徐州，芝麻李遁去，赵均用、彭早住帅余党奔濠，脱脱命贾鲁追围之。太祖与子兴竭力捍守。时子兴屈己下彭、赵，遂为所制。彭、赵据濠称王，一日，执子兴于狱，太祖曰：“吾受郭氏深恩，可不赴乎！”遂入子兴家。明日，彭、赵闻，释之。<br>
<br>
　　十三年春，元将贾鲁死，围解，濠军士亦多折伤。太祖虽在甥馆，每有大志，乃归乡里，募兵得七百人，濠人徐达、汤和等皆往归焉。<br>
<br>
　　十四年秋七月，徇定远，下滁阳。时彭、赵御下无道，太祖乃以七百人属他将，而独与徐达、汤和、吴良、吴祯、花云、陈德、顾时、费聚、耿再成、耿炳文、唐胜宗、陆仲亨、华云龙、郑遇春、郭兴、郭英、胡海、张龙、陈桓、谢成、李新材、张赫、周铨、周德兴等二十四人，南略定远。定远张家堡有民兵号“驴牌寨”者，孤军乏食，欲来降，未决，太祖曰：“此机不可失也。”乃选骑士费聚等从行，至定远界，其营中遣二将出，大呼曰：“来者何为？”聚恐，请益人。太祖曰：“多人无益，滋之疑耳。”直前下马，渡水而往。其帅出见，太祖曰：“郭元帅与足下有旧，闻足下军乏食，他敌欲来攻，特遣吾相报。能相从，即与俱往，否则移兵避之。”帅许纳，请留物示信。太祖解佩囊与之，彼以牛脯为献，请诸军促装，且申密约。太祖还，留聚俟之。越三日，聚还报，曰：“事不谐矣，彼且欲他往。”太祖即率兵三百人抵营，诱执其帅。于是营兵焚旧垒，悉降。得壮士三千人。又招降秦把头，得八百余人。定远缪大亨以义兵二万屯横涧山，太祖命花云夜袭破之，亨举众降，军声大振。<br>
<br>
　　定远人冯国用与弟国胜率众归附。太祖奇之，曰：“尔被服若是，其儒生耶？顾定天下，计将安出？”国用对曰：“金陵龙蟠虎踞，帝王之都。愿先拔金陵，定鼎，然后命将四出，救生灵于水火，倡仁义于远迩，勿贪子女玉帛，天下不难定也。”太祖大悦，俾兄弟皆居帷幄，预机密焉。国胜一名胜，又名宗异。定远人李善长来谒，留幕下，掌书记，画馈饷，甚见亲信。<br>
<br>
　　秋七月，太祖将兵进攻滁阳，花云为先锋，单骑前行，遇贼数千人，云提剑跃马，横冲其阵而过。敌大惊，曰：“此黑将军勇甚，不可与争锋。”既战，遂克滁阳，因驻师焉。朱文正、李文忠来归。文正，太祖孟兄南昌王子，先同其母避乱，与太祖相失。李文忠，太祖姊曹国长公主子。公主卒，其父携文忠走乱军中，几不能存。至是，闻太祖驻兵滁阳，皆来归，太祖喜甚。文忠年十二，牵上衣而戏，太祖曰：“外甥见舅如见母也。”与沭英皆赐姓朱。英，定远人，父母俱亡，太祖见而怜之，令高后育之为子。<br>
<br>
　　何世隆来降，并取铁佛岗，攻三矢河口，收全椒、大柳诸寨。未踰月，彭早住、赵均用挟子兴往泗州，遣人邀太祖守盱眙，辞勿往。未几二人争权，部曲乘而斗，多创死。彭亦中流矢死，独赵均用存，并彭故部曲，狼戾益甚，衔子兴，必欲杀之。太祖忧之，使人说曰：“公昔困于彭城，南趋濠，使郭公闭壁不相纳，死矣。得濠而踞其上，更欲害之，背德不祥。且郭公易与耳，其别部在滁者，兵势重，可虑也。”均用悟，为少宽。太祖又赂其左右，子兴乃得帅所部归滁，称滁阳王。时太祖部兵数万人，悉归之，奉其号令。居再阅月，子兴惑谗言，悉夺太祖兵，又欲收李善长置麾下。善长涕泣自诉，不肯行。自是征讨之权，太祖皆不得与，且日疏远，而事之愈恭。有譛太祖战不肯力者，子兴信之，即令其人与太祖俱出战。其人出未十步即被矢反走，太祖直前奋击，众皆披靡，徐还，了无所伤。子兴颇内愧。又尝与三百人出城，顾闻鹁鸽声，飞矢堕空中，心异之，遽还。俄而敌兵骤至，一无所获。时诸将各有所献，太祖所至，禁剽掠，有得即分部下，无所献。子兴甚不悦。马皇后悉所有遗子兴妻张氏。张喜，由是疑衅渐释。<br>
<br>
　　冬十月，元丞相脱脱克高邮，分兵围六合。六合遣使求救于滁。子兴故与其帅有隙，怒不发兵。太祖曰：“六合破，滁不独存，唇齿也。可以小憾而弃大事乎！”子兴悟，问诸将谁可往者。时元兵号百万，诸将畏之，莫敢往，且以祷神勿吉为辞。太祖曰：“事之可否，当断于心，何祷也。”于是帅师东，与耿再成守瓦梁垒。元兵攻之急，每日暮，垒垂陷。诘旦，复完垒与战。寻以计绐之，乃敛兵入舍，备糗粮，遣妇女倚门戟手大骂。元兵错愕不敢逼，遂列阵而出，徐引去，还滁州。既而元兵复大攻滁，太祖设伏涧侧，令再成佯走，诱之渡涧，伏发，城中鼓噪而出，元兵败走，滁得完。<br>
<br>
　　太祖威名日着，子兴二子阴置毒酒中，欲害之，谋泄。及期，太祖即与俱往，中途遽跃马起，仰天若有所见，因骂二子曰：“吾何负尔？适空中神人谓尔欲以酒毒我。”二子骇汗浃背，自此不敢萌害意。<br>
<br>
　　虹县胡大海来归。大海长身铁面，智力过人，太祖一见语合，用为前锋。<br>
<br>
　　十五年春正月，滁师乏粮，诸将谋所向，太祖曰：“困守孤城，诚非计。今惟和阳可图，然其城小而坚，可以计取，难以力胜。向攻民寨时，得兵三千，号庐州路义兵。今精选三千勇敢士，椎结左衽，衣青衣，佯为彼兵，以四橐驼载赏物而驰，声言庐州兵送使者入和阳赏赉将士，和阳必纳之。因以绛衣兵万人继其后，约相距十余里，候青衣兵薄城，举火为应，绛衣兵即鼓行而前，破之必矣。”子兴从其计，使张天佑将青衣兵，赵继祖为使者前行，耿再成将绛衣兵继后。天佑至陡阳关，和阳父老以牛酒出迎。会日午，天佑兵从他道就食，误约。再成过期不见举火，意天佑必已进据，率众直抵城下。元平章乜先帖木儿急闭门，以飞桥缒兵出战。再成不利，中矢走。元兵追至千秋坝，日暮，收兵还。天佑等始至，适与元兵遇，急击败之，追至小西门，汤和夺其桥而登，将士从之，遂据和阳。乜先帖木儿夜遁。再成兵既败归，谓天佑等已陷没。俄报元兵至滁州，遣使招降，子兴益恐，召太祖与谋。时兵皆出，城中守备单弱，太祖命合滁三门兵于南门，填塞街市，呼使者入，叱令膝行见子兴。子兴谕之，多失辞。众欲杀之，太祖曰：“杀之，彼将谓我怯，故灭其口，是速之来也。不如恐以大言，纵使去，彼必惮，不敢进。”子兴从之。明日，元兵果解去。子兴急属太祖率兵往收败卒，仍规取和阳。太祖率镇抚徐达、参谋李善长及骁勇数十人先进。始知天佑已破城据之，乃入，抚定城中。子兴属太祖总和阳兵。诸将破和阳，暴横多杀掠，城中夫妇不相保。太祖恻然，召诸将谓曰：“诸军自滁来多，掠人妻女，军中无纪律，何以安众？凡所得妇女悉还之。”于是皆相携而去，人民大悦。太祖既总和阳兵，诸将多子兴故部曲，未尽心服，惟汤和听命惟谨，李善长委曲调护之。太祖与诸将分辟和阳城，诸将甃工未就。太祖作色，置坐南向，出子兴檄，呼诸将曰：“总兵，主帅命也，非我专擅。今甃城皆不如约，事何由济？自今违者，军法从事。”诸将恐，唯唯，由是皆奉命。<br>
<br>
　　时元太子秃坚、枢密副使绊住马、民兵元帅陈埜先分屯高望、新塘、青山、鸡笼山等处，道梗不通。太祖率诸将击走之。元兵乘太祖出，复攻和阳，李善长督兵击却之，杀获甚众。元兵皆走渡江。<br>
<br>
　　濠州旧帅孙德崖乏粮，率所部就食和州。子兴故与德崖隙，闻之，怒，自滁来和。德崖闻子兴至，即欲他往。其军先发，德崖后。太祖送其军出城，行三十里，忽城中走报，滁军与德崖军斗，德崖为子兴所执。太祖大惊，亟呼耿炳文、吴桢，策骑欲还。德崖军先发在道者忿恨，拥太祖行数里，遇德崖弟，欲加害，有张姓者力止之子。兴闻太祖被留，如失左右手，急遣徐达往代。张姓者复谕其众归太祖，于是子兴亦释德崖去，既而达亦脱归。<br>
<br>
　　三月，子兴卒，太祖并统其军。时刘福通等立韩林儿为皇帝，号小明王，改元龙凤，遣人至和阳招诸将，檄子兴子为元帅，张天佑右副元帅，太祖左副元帅。太祖曰：“大丈夫宁能受制于人耶！”不受。<br>
<br>
　　虹县人邓愈来归。愈年十六，从父兄起兵，父兄战没，愈代领其众，每战必挺身破，敌军中服其勇。太祖命充管军总管。怀远人常遇春，刚毅多智勇，膂力绝人，年二十三，为群雄刘聚所得。遇春察其多抄掠，无远图，弃之来归。未至，假寐田间，梦神人被金甲拥盾，呼之曰：“起，起，主君来！”适太祖骑从至，即乞归附，请为先锋。太祖曰：“尔饥故来归耳，且有故主在，吾安得夺之！”遇春顿首泣曰：“刘聚盗耳，无能为也。傥得效力于智者，虽死犹生。”太祖曰：“能相从渡江乎？取太平后，臣我未晚也。”<br>
<br>
　　太祖驻和阳久，谋渡江，无舟楫。时廖永安、永忠、俞廷玉与其子通海、通源、通渊、赵伯仲、桑世杰、张德胜、华高等，各率众泊巢湖，连结水砦以捍寇。会妖党左君弼据庐州，永安等为所扼，乃遣使间道纳款，太祖大喜，曰：“此天意也，机不可失。”即以夏五月，亲率兵至巢湖。永安等迎太祖登舟，出湖口，至洞城闸，已脱险，然未入江。蛮子海牙集楼船塞马肠河口以阻。诸兵屯黄墩，会巢湖将赵普胜蓄异志，永安等密露其机。太祖遂声言归和阳，取舟同攻蛮子海牙，实欲以兵势挟之。既归，集商人舟，载精锐猛士，复至黄墩，督兵攻蛮子海牙。敌舟高大，进退不利。永安等小舟往来如飞，奋击，大败之。时湖口浅涸，会大雨连旬，水涨，遂纵舟至浔阳桥。众恐舟大不能渡，比至，才余分寸，永安等遂得入大江，从归和阳，遂定渡江之计。<br>
<br>
　　六月朔，太祖帅诸将渡江，永安请所向，太祖曰：“采石大镇，备必固，牛渚矶前临大江，难为备御，攻之必克。”乃乘风举帆，舳舻齐发，顷刻达牛渚。太祖先抵采石矶。时元兵阵于矶上，舟距岸三丈许，未能卒登。常遇春飞舸至，太祖麾之，应声挺戈，跃而上，守者披靡，诸军从之，遂拔采石，乘胜径攻太平。元平章完者不花、万户万钧、达鲁花赤普里罕忽里等弃城遁。丙辰，克太平路。初，太祖之发采石也。先令李善长为戒饬军士榜，及入城，揭之通衢。一卒违令，立斩之，城中肃然。太平路总管靳义赴水死，太祖曰：“义士也。”具棺葬之。耆儒李习、陶安等率父老出迎。安见太祖，谓李习曰：“龙姿凤质，非常人也，我辈今有主矣。”太祖召安语时事，安因献言曰：“方今四方鼎沸，豪杰并争，攻城屠邑，互相雄长，然其志在子女玉帛，非有拨乱安民，救天下之心。明公率众渡江，神武不杀，以此顺天应人而行吊伐，天下不足平也。”太祖曰：“吾欲取金陵，如何？”安对曰：“金陵帝王之都，龙蟠虎踞，限以长江之险。若据其形胜，出兵以临四方，则何向不克！此天所以资明公也。”太祖大悦，礼安甚厚，由是凡机密辄与议焉。改太平路为太平府，以李习知府事，李善长为帅府都事，汪广洋为帅府令史，陶安参幕府事。文移用宋龙凤年号，旗帜战衣皆红色，盖以火德王故也。<br>
<br>
　　时太平四面皆元兵，蛮子海牙、阿鲁灰等以巨舟截采石，闭姑孰口。而义兵元帅陈埜先与其将康茂才，水陆分道，寇城下。太祖亲督兵御之，命徐达、邓愈以奇兵出其后，设伏于襄城桥。埜先率众来攻，时有黄云罩于城皋，埜先惊败，为伏兵所擒，太祖释而用之。<br>
<br>
　　八月，分命徐达等取溧水、溧阳、句容、芜湖，皆下之。初，陈埜先被执，太祖释不杀，埜先诈曰：“生我何为？”太祖曰：“天下大乱，豪杰并起，胜则人附，败则附人。尔既以豪杰自负，岂不知生尔之故。”埜先曰：“然则欲吾军降乎？此易尔。”乃为书招其军，明日皆降。蛮子海牙、阿鲁灰等见埜先败，还驻峪溪口。诸军进克溧水，将攻集庆路。埜先之为书也，意其众未必从，阳为招词，阴实激之，不意其众遽降，自悔失计。及闻欲攻集庆，私谓部曲曰：“汝等攻集庆，毋力战，俟我得脱还，当与元兵合。”太祖闻其谋，召语之曰：“人各有心，从元从我，不相强也。”纵之还。诸军克溧阳，埜先归，收余众屯于板桥，阴与元福寿合，因为书报曰：“集庆城右环大江，左枕崇岗，三面据水，以山为郭，以江为池，地势险阻，不利步战。昔王浑、王浚造战船，谋之累年，而苏峻、王敦皆非陆战以取胜。隋取江东，贺若弼自扬州，韩擒虎自庐州，杨素自安陆，三道战舰，同时并进。今环城三面阻水，元帅与万军联络其中，建寨三十余里，攻城则虑其断后。莫若南据溧阳，东捣镇江，据险阻，绝粮道，示以持久，可不攻而下也。”太祖知其诈，以书报之曰：“历代之克江南者，皆以长江天堑，限隔南北，故须会集舟师，方克成功。今吾渡江，据其上游，彼之咽喉，我已扼之，舍舟而进，足以克捷，自与晋、隋形同势异。足下奈何舍全胜之策，而为此迂回之计邪？”埜先得书，诈不行。诸军进攻集庆，埜先遂与福寿合，拒战于秦淮水上。诸军失利，张天佑与郭元帅皆战死。元帅，子兴之子也。埜先来追袭，经葛仙乡，乡民兵百户卢尔德茂谋杀之，遣壮士五十人衣青出迎。埜先不虞其图已，与十余骑先行，青衣兵自后攒槊刺杀之。埜先既死，其子兆先复集兵屯方山。蛮子海牙拥舟师结寨采石，图犄角，窥太平。<br>
<br>
　　十一月壬子，释元万户纳哈出北归。纳哈出，木华黎裔孙也，拔太平获之，待之至厚。纳哈出居郁郁不乐，至是，太祖召语之曰：“为人臣者各为其主，况尔有父母妻子乎！”遂纵之归。<br>
<br>
　　十六年春，元兵屯采石，将士家属留和州，道梗，常遇春攻之。遇春以奇兵分其势，而以正兵与之合战，战则出奇兵捣之，纵火焚其连舰，大破之，蛮子海牙仅以身免，自是扼江之势遂衰。<br>
<br>
　　三月朔，太祖率诸将取集庆路，水陆并进，攻破陈兆先营，释兆先而用之，择其降兵骁勇五百人置麾下。五百人者多疑惧不自安，太祖觉其意。是夕，令入宿卫，环上而寝，悉屏旧人于外，独留冯国用一人侍卧榻傍。太祖解甲，安寝达旦，疑惧者始安。是月十日，进攻集庆路。国用率五百人先登陷阵，败元兵于蒋山，直抵城下。诸军拔栅竞进，元南台御史大夫福寿督兵力战，死之。庚寅，克集庆路，蛮子海牙遁归张士诚。康茂才等帅众来降。太祖入城，召官吏父老谕之曰：“元失其政，所在纷扰，生民涂炭。吾率众至此，为民除害耳。汝等各守旧业，无怀疑惧。贤人君子，有能相从立功者，吾礼用之。旧政有不便者，吾除之。”于是城中军民皆喜悦，更相庆慰。获民兵五十余万。改集庆路为应天府。得儒士夏煜、孙炎、杨宪等十余人，皆录用之。置天兴、建康翼元帅府，以廖永安为统军元帅。太祖嘉福寿之忠，为棺衾以礼葬之。<br>
<br>
　　谷应泰曰：<br>
<br>
　　明太祖之起兵濠梁也，鼓其朝锐，所向披靡。六年之间，北取滁、和，南收姑孰，金陵一下，天物克基，虽曰神运，盖亦有人事焉。方其火光烛空，红罗浮水，雷雨成茔，紫衣视疾，以至伽蓝立珧之奇，黄云覆城之瑞，论者啧啧，莫不谓生而神灵，天之所授也。然予以厚德隆峻，实则命世之器，非夫群雄草窃所能闇奸而觊觎者。观其救民涂炭，除暴去苛，纵还妇女，不贪玉帛，纳陶安之说，<br>
<br>
　　进冯国用之谋，是其仁也。褒嘉靳义，礼葬福寿，赴子兴之难，纵埜先之去，是其义也。克太平而延见名士，入金陵而拊慰父老，是其礼也。还军降定远，移师救六合，借天语以拒酖毒，环宿卫以定反侧，是其智也。击海牙于黄墩，麾遇春于采石，坐叱元使者，不奉韩林儿，是其勇也。嗟乎！濠城之起，始于揭竿，乃能规模弘敞，有兹不世出之略，是则五德既备，百神自呵，而术数之家，沾沾以休征福应为王者受命之符，则但知其得天，而不考其顺人，良足哂也。<br>
<br>
　　虽然，尤有异者，风云之聚，杖策来归，心膂爪牙，笃生江介。徐达、汤和起于同里，朱文正、李文忠兴自戚属，李善长、冯国用近出定远，邓愈、胡大海即在虹县，常遇春怀远之雄，廖永安巢湖之杰，一时功臣，人如棋布，地皆错壤，岂高祖从龙，多由丰、沛，萧王佐命，半属南阳，天生真人，固若类聚而扶掖之者耶！然而帷幄善谋，汗马着烈，君臣之间，相需鱼水，岂尽地脉使然哉，人材良足多也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">ebooksir.github.io</font>)</a></td>
			</tr>
			<tr>
				<td align="center" colspan="2"><a href="00.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="02.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/01x.js"></script>
</center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>


</body>


<!-- Mirrored from www.ebooksir.github.io/shishu/msjs/01.htm by HTTrack Website Copier/3.x [XR&CO'2007], Thu, 21 Mar 2013 06:08:55 GMT -->
</html>