<html>


<!-- Mirrored from www.ebooksir.github.io/shishu/msjs/53.htm by HTTrack Website Copier/3.x [XR&CO'2007], Thu, 21 Mar 2013 06:10:37 GMT -->
<head>
<meta charset="utf-8">
<title>书大师_明史纪事本末 第五十三卷 诛岑猛</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>

<script src="https://ebooksir.github.io/41tf/03s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="52.htm">上一页</a>　　　　<a href="54.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第五十三卷 诛岑猛</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　世宗嘉靖五年夏四月，姚镆督师讨田州指挥岑猛。按：广西诸土族，岑氏为大，自称汉岑彭后。明初，元安抚总管岑伯颜以田州归附。高帝嘉其诚，设田州府，令伯颜为知府。子孙世袭，三传为岑溥。溥二子：长猇，次即猛。弘治六年，猇以失爱弒溥，土目黄骥、李蛮发兵杀猇。嗣位未定，而骥与蛮构衅。骥以猛奔梧州，督府奏以猛袭其父官。虑蛮方命，乃檄思恩知府岑浚以兵卫猛入田州。浚，猛族也，亦土官，兵力方雄两江。洎至田州，李蛮拒猛不纳，骥复以猛奔思恩，浚留之不遣。十一年，都御史邓廷瓒檄浚归猛，浚不从。以兵征之，浚始释猛，督府纳之田州，遂与浚仇衅。十五年十月，浚袭攻陷田州，伪以其族子洪守之，猛走免。十八年，都御史潘蕃奏发兵讨浚，戮之，并诛洪。改思恩为流官知府，兼摄田州。降猛福建平海所千户。正德初，猛赂刘瑾，得复为田州府同知，领府事。猛抚揖遗民，兵威复振，稍蚕食傍郡自广。尝自言督府，有调发，愿立功，冀复故秩。督府使至田州，猛厚赂之，众誉猛籍甚。会江西盗起，都御史陈金檄猛讨之。猛兵大肆侵掠，所至民徒村落避之。贼平，金疏猛功，稍迁指挥同知。猛冀复知府秩，授官不惬初意，遂怨望骄蹇。督府使又不得曩者厚赂，多谮猛不法。猛亦持兵力，凌轹邻府日甚。或言猛反者，都御史盛应期惴猛，冀得猛重赂，猛遂出不逊语。应期怒，疏猛反状，请讨之。未报，应期去，都御史姚镆代，遽再疏请征猛，制曰：“可。”至是，镆遣都指挥沈希仪、张经、李璋、张佑、程鉴等五将军帅兵八万分道进，而令参议胡尧元为监军，督之。<br>
<br>
　　九月，岑猛奔归顺州，知州岑璋诛之。初，猛闻大军至，令其下毋交兵，裂帛书冤状，陈军门乞怜察之。镆不听，督兵益急。沈希仪击斩猛长子邦彦，诸军继入，猛惧，谋出奔。猛妇翁岑璋，归顺州知州也。以其女失爱于猛，素憾之。欲乘间擒猛自为功，乃诱猛走归顺。先是，军门令诸土官，有能擒猛者，赐千金，爵一级，畀其半地；党恶者，移兵诛之。又恐璋为猛妇翁，或党猛，召希仪问计，希仪知璋以女失爱，故憾猛，对曰：“俟旬日，当得实以复。”希仪察其部下千户赵臣者，雅善璋，乃召臣问曰：“闻岑璋与猛有隙，吾欲遣说之，藉令破猛如何？”臣曰：“璋多智善疑，直语之必不信，当以计说之。”希仪曰：“计将安出？”臣曰：“镇安与归顺为世雠，督府往使人归顺，则镇安疑；使人镇安，则归顺疑。公今诚遣臣征兵镇安，臣迂道过璋，璋必询故。臣为好，故以死泄漏其事，璋要领可得也。”希仪曰：“善。”乃遣臣往檄镇安兵。臣过璋，璋果喜，迓臣曰：“久不见故人，今肯念我来耶？”臣默然，佯为不豫者。璋曰：“赵君有嗔乎？”臣曰：“感故人厚意，久契阔，故迂道来，何嗔也！”稍语，须臾，复叹息起，璋心疑之。明日，璋置酒款臣，臣愈不豫，若有沉思者。璋益疑，问故，曰：“军门有意督我过耶？”臣曰：“无之。”璋曰：“邻壤有所控诉，将逮勘耶？”臣曰：“无之。”璋挽臣卧内，跪叩之。臣潸然泣下，璋亦泣曰：“璋死即死耳，君何秘不告我？”臣乃曰：“托君肺腑，有急不敢不告。然今日非君死，即我死矣。”璋惊曰：“何故？”臣曰：“督府讨田州，谓君猛妇翁，必党猛，令我檄镇安兵袭君。我不言君死；我言君必骤发，为自脱计，即我泄漏机事矣，必我死。奈何？”璋顿首谢曰：“君实生我，君不言，我赤族不悟。猛取吾女雠视之，吾何昵焉。吾欲杀猛久矣，无间也。”臣曰：“君心如是，盍自列督府，匪直免祸，功有藉也。”璋遂强臣称疾，留传舍。亟遣人驰诣希仪所告变，陈猛反状。恐连及，愿擒猛自效。希仪许之，遂阳使使追臣返，以其事白镆。镆喜，乃不备璋。<br>
<br>
　　岑猛子邦彦，守工尧隘。璋以姻故，遣兵千人助之，实为间。邦彦欣然纳之。璋则遣报希仪曰：“已遣千人为内应矣。衣别有识，幸勿加戮。”希仪许之。及战，归顺兵先呼败惑众。田州兵惊溃。希仪斩邦彦。猛欲奔，璋使人招之，曰：“事急矣。愿主君走归顺，三四夕可达安南，再图兴复耳。”猛仓卒无所之，又以姻故，遂佩印走归顺。璋佯涕泣迎之，处猛别馆，盛供张，列侍美女。地邃僻，左右无一田州人。璋日诡猛曰：“天兵退矣。”又曰：“天兵闻君走交南，不敢辄加兵交南境，遣使诣督府，请进止也。”猛喜不疑。<br>
<br>
　　胡尧元与诸将见希仪已破隘，欲攘其功，颇闻猛走匿璋所，遂以兵万人捣归顺。璋亟遣人持牛酒犒师境上，而自来见诸将，顿首谢曰：“猛败，昨越归顺，欲走交南。璋邀击之，猛目被流矢南走，不知所之。急之，恐入交南，连逆贼为变。幸缓五日，当捕致之。”尧元等许之。璋归，复诡猛曰：“天兵已退。非陈奏，事不白。为君草封事，令人上之，如何？”猛曰：“固所愿也。”乃为疏，令猛出印印之。璋得知猛寘印所，乃置酒贺猛。乐作，持鸩酒一盂，献曰：“天兵索君急，不能庇也，请自为计。”猛大怒，骂曰：“悔堕此老奸计也。”遂饮鸩死。璋斩其首，并所佩印，遣使间道驰诣军门，上之。诸将闻之，引还。<br>
<br>
　　猛三子，长为邦彦，既败死。次邦佐、邦相，出亡。邦彦侧室子曰芝，方襁褓，匿民间。诸恶目韦好、陆绶、冯爵俱被擒斩，惟卢苏、王受未授首。捷闻，论功行赏，镆请置流官治之，事下兵部覆奏，从之。<br>
<br>
　　六年五月，卢苏、王受反。有自右江来者，言：“岑猛实不死，纠安南莫氏入寇，陷思恩矣。藩省旦暮当不保。”于是靖江诸宗室仓皇出奔，人情惶惧。藩臬诸司素衔姚镆者，又倡言：“猛实未死，镆为归顺所绐。”御史石金闻之，遂劾镆：“攘夷无策：轻信罔上。图田州不得，并思恩而失之。”帝大怒，落镆职，以王守仁代之。先是，镆上言：“田州遗党复叛，再乞集兵剿捕。军兴钱谷，相应议处。”帝命动支广东司府帑库金钱，不得自分彼我，致悞事机。至是，守仁未至，镆候代。侦知思恩未陷，欲征兵擒苏等自赎。乃征广西诸司议事，而衔镆者绐邮吏，发檄交误，各以檄误不至。镆竟不获集兵而去。<br>
<br>
　　七年春正月，王守仁将至田州，调集湖兵数万人南下，诸土目皆惮之。守仁乃自弢晦，示以无事。及南抵宁，见卢苏、王受势炽，度不可卒灭，乃使人招谕，使来输罪。会有造浮言诳苏、受欲取其赂者，苏、受疑惧不即来。守仁遣使慰谕之，且与之誓。苏、受言来见，必陈兵卫。又欲易军门左右祗候，皆尽以田州人。守仁许之，苏、受乃期日来见，盛兵自卫。守仁数罪棰之，苏、受衷甲受棰，已而谕归俟命。守仁乃上疏言：“思、田久苦兵革，民间已不胜。况田州外捍交址，纵使克之，置流官，兵弱财匮，恐生他变。岑氏世有功，治田州，非岑氏不可。请降田州府为田州，官猛子邦相为判官，以卢苏、王受为巡检。别立思恩府，设流官统之。”帝皆从焉。乃命邦相归田州，卢苏等各之官，田州以宁。守仁复荐布政使林富为巡抚都御史，张佑为总兵官镇广西，守仁乃往南宁。<br>
<br>
　　三月，王守仁檄卢苏、王受等攻断藤峡八寨盗贼，尽平之，两江底定。守仁上言，盛称苏、受等功，大获赏赉。时兵部侍郎张璁及桂萼言守仁处田州非是，上颇疑之。<br>
<br>
　　十三年秋九月，巡检卢苏杀田州判官岑邦相。先是，林富代王守仁为提督，奏言：“思恩改设流官，二十年兵不得罢，田州决非流官所能控御。”竟主守仁前议，降田州为州治，<br>
<br>
　　以邦相为判官。命副总兵张佑镇之，许以二年而代。时邦相年十五六，张佑儿子畜之。卢苏自矜功大专横，邦相不能平，遂有隙。会张佑将代去，望邦相厚赂已。邦相贿之不满意，佑遂与卢苏比，欲沮夺邦相。乃购得邦彦子芝，育之别所。邦相时时欲杀芝，佑不果代，留镇庇芝，得免。寻佑中邦相毒，卒。芝奔梧州，督府都御史陶谐畜之。<br>
<br>
　　至是，卢苏遣其党刺邦相不克，邦相与土目罗玉等伐卢苏。事觉，苏伏甲擒斩罗玉。遂劫诸土目攻邦相，执而杀之，燔其尸。赂陶谐，言：“邦相病死无后。”乃立芝，遣归田州。于是猛仲子邦佐争立。而邻府诸土官皆不平卢苏弒主也，合兵助邦佐攻田州，入之，苏走免。乱复大作，两江震骇。谐遣人谕诸土官曰：“邦相实病死，卢苏何与？而尔等自相残害也。”亡何，谐以忧去，都御史潘旦、蔡经相继代，皆曰：“思、田苦兵革久矣。朝廷今复以卢苏故，兴问罪之师，征伐当何时已乎？”朝议下核实，副使叶俛、参议陈大珊曰：“卢苏称乱弒主，罪安可尽赦也！纵宥之不诛，当以上闻，令立功赎罪耳。”经不听，上言：“邦相不孝，夺其母田，又虐杀其部下，卢苏因众怨杀之。”朝廷遂置苏不问，仍官芝等如故。于是两江土官闻之，莫不解体。<br>
<br>
　　谷应泰曰：<br>
<br>
　　田州为粤西南徼，蛮瘴荒裔，不足重轻。后失安南，议者稍稍视田州为南海外屏，欲寄重焉。岑氏世守田州，自弘治六年，岑猛父膏逆锧，身逼强邻，间关奔走，存邢迁卫，朝廷视猛恩至渥也。至十八年，岑浚始悬首藁街。正德中，岑猛始克复旧业。黎子《式微》，重耳《河水》，猛身扞天朝，不忘旧德，分固应尔。<br>
<br>
　　而乃晋惠入绛，遽绝秦关；卫毁庐漕，坐观齐乱。猛之单骑弃军，仰药逆旅，天亡之矣。然猛桀骜性成，反形未见，追兵四集，犹饬下勿交锋。裂帛书冤，上状军门，亦云哀已。而云梦陈兵，决收韩信；陈平奏诏，竟斩舞阴。姚镆轻于讨贼，重于受降；信于请兵，疑于对垒。猛既冤死不白，镆亦功名不终。猛负国恩而身殛，镆贪军功而官夺。天道好还，适相当也。<br>
<br>
　　至卢苏、王受之反，衅本姚镆，失又似由新建。盖新建怜田、恩厌苦兵革，曲抚卢、王。立岑氏之后，设田州之官。阴假战功，阳羁苏、受。而所举张佑，贪贿比匪，种祸岑族。张佑既陨邦相之毒，邦相旋膏苏、受之戈。沈、王构恶，义真必弃关中；锺、邓相倾，姜维几反蜀道。新建寄托不终，识者微有憾焉。<br>
<br>
　　而继佑来督者，陶谐也。邦相贼杀镇臣，朝廷寝而不问；苏、受执杀州主，大臣阳言病亡。夫天南末郡，不知天子；宠灵式凭，皆悬督府。张佑索裘不与，拘执唐侯；陶谐宝赂亟行，遂党莒仆。处置舛错，刑赏乖张，贻笑蛮方，损伤国体，君子知明网不振，先在远夷矣。<br>
<br>
　　要之，姚镆之非，在于捕反太急，而贻谋者，索贿之盛应期；陶谐之罪，在于有贼不讨，而贻谋者，亦索贿之张佑。官务贿章，边衅日急。故皇甫安边，奏免墨吏；奉仙载宝，仆固称兵。好利亡国，好色亡身，古今龟鉴，盖不诬矣。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">ebooksir.github.io</font>)</a></td>
			</tr>
			<tr>
				<td align="center" colspan="2"><a href="52.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="54.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/03x.js"></script>
</center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>


</body>


<!-- Mirrored from www.ebooksir.github.io/shishu/msjs/53.htm by HTTrack Website Copier/3.x [XR&CO'2007], Thu, 21 Mar 2013 06:10:39 GMT -->
</html>
