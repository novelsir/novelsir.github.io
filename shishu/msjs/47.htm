<html>


<!-- Mirrored from www.ebooksir.github.io/shishu/msjs/47.htm by HTTrack Website Copier/3.x [XR&CO'2007], Thu, 21 Mar 2013 06:10:25 GMT -->
<head>
<meta charset="utf-8">
<title>书大师_明史纪事本末 第四十七卷 宸濠之叛</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>

<script src="https://ebooksir.github.io/41tf/02s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="46.htm">上一页</a>　　　　<a href="48.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第四十七卷 宸濠之叛</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　武宗正德二年夏四月，刘瑾受宁王宸濠重赂，矫诏擅复护卫屯田。宁藩旧在大宁，今三卫地也。初，太祖诸子，燕王善谋，宁王善战。靖难兵起，燕王以计挟宁王迁北平，后以其地与朵颜三卫，遂徙封江西。天顺间，宁府不法，革去护卫，改为南昌左卫。至是，宸濠遣内官梁安辇金银二万通瑾，朦胧奏请准改南昌左卫为护卫，又准与南昌河泊所一处，侵夺民利。<br>
<br>
　　五年秋八月，刘瑾伏诛，兵部奏革宁王宸濠护卫，仍为南昌左卫。<br>
<br>
　　六年冬十月，宁王宸濠葬母于西山青岚，乃先朝禁革旧穴也。<br>
<br>
　　八年夏四月，宁王宸濠建阳春书院，僭号离宫。宸濠怀不轨，术士李自然等妄称天命，谓濠当为天子。又招术士李日芳等谓城东南隅有天子气，遂建书院当之。<br>
<br>
　　九年春三月，复宁王宸濠护卫屯田。先是，陆完为江西按察司，为宸濠所重。常曰：“陆先生他日必为公卿。”完亦心附之。至是，完为兵部尚书。濠喜曰：“全卿为司马，护卫可复得矣！”全卿，完字也。自完入内，与王岁时问遗不绝，王致书完欲复护卫，完答书须以祖训为言。时伶人臧贤者，有宠于上，左右近习钱宁、张锐、张雄辈皆阴结之，以求固宠。贤婿司钺坐法充南昌卫军，宸濠因之以通于贤，每手书寄贤，字贤为良之。至是乞护卫，辇载金宝于贤家，分馈诸权要。大学士费宏知之，宣言曰：“今宁王以金宝巨万复护卫，苟听其所为，吾江西无噍类矣。”陆完知宏必阻之，乃密谋于钱宁等。会三月十五廷试进士，内阁与部院大臣皆在东阁读卷，完遂于十四日投覆宁王乞护卫疏。十五日，中官卢明以疏下阁，密约杨廷和出下制许之，而宏竟不与闻。廷和与完惧宏发其状，会言官交章论护卫不可复，乃谋去宏，以宏私其弟费寀入翰林，乡人黄初及第，赞之，且曰：“干清宫灾，下诏皆宏视草，归咎朝廷。”传旨令宏致仕。宏南归，舟至清源，濠党阴遣人入舟中纵火，行李皆为煨烬。濠党使人舟尾窥之，见舟焚而余赀尽，遂以是复濠，濠乃已。宁王宸濠自称国主妄传护卫为侍卫，改令旨为圣旨。<br>
<br>
　　夏六月，宁王宸濠密令承奉刘吉等招剧盗杨清、李甫、王儒等百余人入府，号“把势”。<br>
<br>
　　八月，宁王宸濠令抚臣以下朝服见，抚臣俞谏不可。时宸濠久畜异志，会有上赐，欲抚臣等朝服见，谏不可。又尝去其左右为恶者，濠深衔之。<br>
<br>
　　冬十月，宁王宸濠招鄱湖贼首杨子乔统贼徒杨清等肆行劫掠。<br>
<br>
　　十年春二月，宁王宸濠招举人刘养正入府密谋。濠闻养正有才名，习兵法，延至府，讲论宋太祖陈桥之变。养正甚称濠有拨乱之才，密约待时举事。<br>
<br>
　　夏六月，宁王宸濠忌都指挥戴宣，擅捶杀之。<br>
<br>
　　冬十月，江西按察司副使胡世宁奏宁王宸濠无道罪状，下兵部移文宁府，令钤束其下。时宸濠反迹已着，人莫敢言。世宁发愤上疏，略曰：“宁王自复护卫以来，骚扰闾阎，钤束官吏，礼乐政令，渐不出自朝廷，臣恐江西之患不止群盗也。伏乞圣明广集群议，简命才节威望大臣，兼任提督、巡抚之职，假以陈金、彭泽之权，销隙寝邪于无形。敕王自王其国，仰遵祖训，勿挠有司，以防未然。”疏上，宸濠颇惧，委过近属以自解。<br>
<br>
　　以河南左布政孙燧为都察院右副都御史，巡抚江西。先是，俞谏以忤宸濠夺官闲住，宸濠谋益横，朘削百姓，辇珍宝结禁近以为奥援，及结连各洞寨逋贼，纵其流劫。镇巡藩臬以正自持者，必百计去之，畏祸者遂翕然依附。燧知大变将作，乃均征赋，饬戎备，实仓储，散盐利，诸凡摧剥黎萌者，渐次削除。侦奸党置之法，以剪其羽翼。<br>
<br>
　　宸濠奏副使胡世宁离间亲亲，妖言诽谤，贿营内旨逮之。先是，世宁已升福建按察使，宸濠临发毒之，下血几殆。濠深衔世宁，必欲置之死，摘前疏语为谤上，赂用事者中以危法，逮捕之。世宁既迁福建，便道抵浙归家。濠属其党巡浙御史潘鹏发卒募取世宁，欲甘心焉。会李承勋为按察使，匿世宁，变姓名，间道归命京师，得不死，下锦衣狱。世宁狱中三上书，言：“江藩横逆，朝野皆闻，微臣愚戆，天日共鉴。”两京言官陈启充、徐文华交章论救，世宁系再经冬，讯鞫搒掠，几瘐死。<br>
<br>
　　十一月，江西豕生象，宸濠三司称贺，左布政使张嵿以义折群议，止之。<br>
<br>
　　十一年春三月，宁王宸濠以上东宫未立，密遣万锐、林华贿钱宁等，称长子宜入太庙司香为名，迎取来京，钱宁、臧贤受厚赂，阴助之。<br>
<br>
　　夏五月，宸濠欲拓府居，拟大内，左布政张嵿以非制拒之。<br>
<br>
　　秋八月，谪福建按察使胡世宁戍辽东沈阳卫。初，世宁刑讯一年，钱宁、萧敬、张雄、张锐、江彬等受宸濠重贿，胁刑官必坐以诬告亲王罪至死，大理寺少卿胡瓒抗言曰：“濠谋赖世宁以发，而置之极刑，何以服天下！”众直之。及行抚按孙燧、李润奉勘委曲，明世宁无辜，得减死谪戍，夺瓒等俸。<br>
<br>
　　九月，宸濠夺官池，贿李士实，左布政张嵿不可。濠遣承奉刘吉馈以四果，启视之，则枣梨姜芥也。嵿呼吉曰：“我知之矣，是欲我早离江西界也。臣子受命于君，行止岂人所能预！”濠闻之默然。<br>
<br>
　　冬十月，以王守仁为都察院右佥都御史，巡抚南赣、汀、漳等处。<br>
<br>
　　十二年春二月，宁府典宝阎顺、内官陈宣、刘良奏宸濠不法事。濠遣承奉刘吉贿钱宁，矫旨发顺等孝陵卫充军。濠疑承奉周仪实使之并家人六十余人尽捶死。三月，宸濠令王春、余钦等招募剧盗凌十一、闵廿四等五百余人，四集亡命，同杨清等藏丁家山寺，劫掠官军民财商货。复厚结广西土官狼兵，并南赣、汀、漳洞蛮，欲图为应。遣人往广东，收买皮帐，制作皮甲，及私制鎗刀盔甲，并佛郎机铳兵器，日夜造作不息。<br>
<br>
　　夏五月，宸濠忌布政使张嵿，贿钱宁嘱吏部升光禄卿以远之。<br>
<br>
　　秋七月，以许逵为江西按察司副使。宸濠以进贡方物为名，遣徐纪、赵隆、卢孔章等赴京侦伺，沿途伏健步快马，限十二日报知。<br>
<br>
　　九月，巡抚孙燧奏宜重九江兵备之权，湖东分巡兼理兵备。佞幸阻之，不行。<br>
<br>
　　冬十一月，宸濠仇大学士费宏，遣人焚毁其庐墓，并攻城掠群从兄弟杀之。孙燧请兵擒捕，下兵部议。<br>
<br>
　　十二月，命太监毕贞守江西，贞遂附宸濠谋逆。<br>
<br>
　　十三年春正月，宁王宸濠诬奏清军御史范辂贿近幸，逮问除名。辂与毕贞争坐，及辨朝王服色，故被陷。<br>
<br>
　　秋八月，宸濠大集群盗凌十一、闵廿四、吴十三等四出劫掠，有抗者，阴使盗屠其家。吴十三劫新建库银七千余两，南昌知府郑瓛置其窝主何顺于理。濠怒，诬瓛事，执送按察司监禁。<br>
<br>
　　九月，宸濠贿佞幸，改中官毕贞镇守浙江。<br>
<br>
　　冬十月，巡抚孙燧捕贼首吴十三等，系南康府狱，濠恐泄谋，阴令贼党劫狱夺之。<br>
<br>
　　十四年春二月，宁王宸濠持重贿交通南京留守太监刘琅。夏四月，孙燧自劾乞罢。不许。时李士实、刘养正、王春、刘吉、万锐等，日夜与宸濠谋，恐事起以反为名，欲伺晏驾后乘变起。益遣奸党卢孔章等分布水陆要道，万里传报，浃旬往返，踪迹大露。先是，孙燧托御盗名，城进贤、南康、瑞州。又请敕湖东道，分巡兼理兵备，与饶相犄角，九江当湖冲最要害，请重兵备，兼设南康、宁州、武宁、瑞昌及湖广、兴国、通城，便控制。广信、横峰、香山诸寨，地险人悍，设通判驻其地，兼督六县。又恐宸濠一旦起，劫兵器，假讨贼尽调卫城兵器于外。尝笑曰：“即贼起，吾不灭贼，贼必以吾处分故速灭也。”会江西大水，凌十一、吴十三、闵廿四等出没鄱阳湖为寇，燧与许逵自江外掩捕之。夜大风雨，不克济，三贼走匿宸濠林墓中，竟不得。濠恐，乃致书陆完曰：“急去孙燧，用梁辰、汤沐来，王守仁亦可，切勿用吴廷举。”时燧疏宸濠逆谋，凡七上。宸濠奸党邀诸途，皆不得达，燧又以朝廷懿亲，不敢先发，故自劾乞休。不报。<br>
<br>
　　五月，遣太监赖义、驸马都尉崔元、都御史颜颐寿戒饬宸濠。时江彬、钱宁有隙，太监张忠等常欲借彬以倾宁。会濠居父丧，矫情饰礼。复令南昌生徒保举孝行，挟孙燧并巡按御史王金奏其事。燧等欲缓其逆谋，具疏上之。上见奏，惊曰：“百官贤当升，宁王贤欲何为？且将置我何地耶？”张忠乃乘间密言曰：“朱宁、臧贤交通宁王，谋不轨，陛下不知乎？称王孝，讥陛下不孝也！称王早朝，讥陛下不朝也！”上颔之。东厂太监张锐、大学士杨廷和初亦党濠，为复护卫。已而锐知有反谋，且知上入忠言，乃与廷和谋，欲复革去护卫，以免后患。于是御史萧淮疏称：“宁王不遵祖训，包藏祸心，招纳亡命，反形已具。”疏入，江彬、张忠赞其说，遂敕义等往革其护卫。给事中徐之鸾、御史沈灼各上疏宸濠不法事，诏发兵大索宸濠侦卒于臧贤家。时宸濠侦卒林华匿贤家，家多复壁，外钥木厨，开则长巷，人无觉者。华以是得脱归，不获。<br>
<br>
　　六月丙子，宁王宸濠反。都御史孙燧、按察司副使许逵死之。先是，朝廷遣赖义、崔元、颜颐寿等行，崔元过杨廷和询之。廷和曰：“宣德中有疑于赵府，常令驸马袁泰往，竟得释，或此意也。”元等遂行，而京师竞传以为且擒治宁王。侦卒林华者，即兼程逃归，以六月十三日至江西，值濠生日，宴镇巡三司等官，闻报大惊。盖旧日擒荆王时，差太监萧敬、驸马蔡震、都御史戴珊过南昌，宁王亲见之，遂以此必擒我，不复记廷和所云赵府事也。罢宴，遂密召刘养正、刘吉等谋之。养正曰：“事急矣！明早镇巡三司官入谢宴，可就擒之，杀其不附已者，因而举事。”乃夜集贼首吴十三、凌十一、闵廿四等饬兵器以候。待旦，急召致仕侍郎李士实入，以谋反告之，士实唯唯而已。寻各官入谢，拜毕，左右带甲露刃侍卫者数百人。宸濠出立露台，大言曰：“太后有密旨，令我起兵入朝监国，汝等知之乎？”都御史孙燧毅然曰：“密旨安在？”濠曰：“不必多言，我今往南京，汝保驾否？”燧张目直视濠，厉声曰：“天无二日，臣安有二君？太祖法制在，谁则敢违？”濠大怒，命缚燧，众骇愕，相顾失色。按察司副使许逵大呼曰：“孙都御史，朝廷大臣，汝反贼，敢擅杀耶？”顾燧语曰：“我欲先发，不听，今制于人，尚何言！”濠并缚之。讯逵且何言？逵曰：“惟有赤心耳，岂从汝反！”且缚且骂。贼捶折燧左臂，并缚逵，喝校尉火信等拽出惠民门外杀之。逵且死，骂曰：“今日贼杀我，明日朝廷必杀贼！”时烈日中，忽阴曀惨淡，城中闻之，无不流涕者。遂执御史王金，主事马思聪、金山，右布政胡濂，参政陈杲、刘斐，参议许效廉、黄宏，佥事顾凤，都指挥许清、白昂，并太监王宏，俱械锁下狱。思聪、黄宏不食死。逆党举人刘养正至，宸濠自出城迎之。养正常言帝星明江、汉间，故属意宸濠。至是，与李士实谋，令参政季斅，佥事潘鹏、师夔持檄谕降诸郡县。左布政梁宸，廉使杨璋，副使唐锦为所胁，移咨府部，传檄远近，革正德年号，指斥乘舆。以李士实、刘养正为左右丞相，参政王纶为兵部尚书总督军务大元帅。分遣逆党娄伯、王春等四出收兵。<br>
<br>
　　戊寅，闵廿四、吴十三等夺船顺流攻南康，知府陈霖等遁走。进攻九江，兵备副使曹雷、知府汪颖等亦遁，城俱陷，宸濠即令师夔居守。娄伯至进贤，知县刘源清诛之。<br>
<br>
　　提督南赣军务都御史王守仁移檄远近，暴露宸濠罪恶，起兵讨之。先是，守仁提督江西，致仕侍郎李士实素与宸濠通。一日，守仁见宸濠举宴，士实亦在座。宸濠因言上政事缺失，外示愁叹。士实曰：“世岂无汤、武耶？”守仁曰：“汤、武亦须伊、吕。”宸濠曰：“有汤、武便有伊、吕。”守仁曰：“有伊、吕何患无夷、齐。”于是守仁阴为之备。会五月间，福州三卫军人进贵等作乱，兵部尚书王琼知宸濠且反，谓主事应典曰：“进贵乱，小事，不足烦王守仁；但假此便宜，敕书在彼手中，以待他变可也。”乃具题降敕，令守仁查处福州乱军。故宸濠之叛，江西守臣俱遇害被执，惟守仁以往勘福建出。六月初九日，自赣起行，十五日，守仁至丰城，知县顾佖告濠反，守仁易服潜至临江，几为宸濠所及。临江知府戴德孺闻守仁至，喜迎入城调度。守仁曰：“临江居大江之滨，与省会近，且当道路之冲，莫若抵吉安为宜。”又以三策筹之曰：“宸濠若出上策，直趋京师，出其不意，则宗社危矣。若出中策，趋南都，则大江南北亦被其害。但据江西省城，则出下策，勤王易为也。”及行至中途，恐其速出，乃为计：佯奉朝廷密旨，先知宁藩反状，令两广、湖广都御史杨旦、秦金暗伏要害地方，以俟宁藩兵至。复取优人数辈，厚赏以全其家，令其至伏兵处所，飞报窃发日期，将公文缝置袷衣絮中。临发，适捕李士实家属至舟尾，故令觇知之。守仁乃佯怒，令牵上岸处斩，而阴纵之，令其奔报。宸濠逻获优人，果于袷衣絮中搜得公文，不敢即发。庚辰，守仁飞报宸濠反，王琼宣言曰：“有王伯安在，何患！不久当有捷报耳。”丁亥，守仁集兵粮，传檄四方诸郡县。知府伍文定等皆至，议所向。守仁曰：“兵家之道，急冲其锋，攻其有备，皆非计之得。我故示以自守不出之形，彼必他出，然后尾而图之。先复省城以捣其巢穴，俟彼还兵来援，然后邀而击之，此全胜之策也。”宸濠果使人探守仁不出。<br>
<br>
　　秋七月壬辰朔，宸濠会李士实、刘养正造伪檄，指斥朝廷。参政季斅同南昌教授赵承芳等赍伪檄，榜谕吉安，守仁执缚军门。固封上进，疏略曰：“陛下在位十四年，屡经变难，民心骚动，尚尔巡游不已，致使宗室谋动干戈，冀窃大宝。且今天下之觊觎，岂特一宁王！天下之奸雄，岂特在宗室！言念及此，可为寒心。昔汉武帝有轮台之悔，而天下向治。唐德宗下奉天之诏，而士民感泣。伏望陛下痛自刻责，易辙改弦，罢奸回以动天下忠义之心，绝游幸以杜天下奸雄之望。”宸濠率兵出江西，留其党宜春郡王拱樤同内官万锐等守南昌，自与拱拼、李士实、刘养正、闵廿四等六万人，号十万，以刘吉为监军，王纶为参赞，指挥葛江为都督，载其妃媵、世子从，总一百四十余队，分五哨出鄱阳，舳舻蔽江而下，声言直取南京。太监毕贞守浙江，许起兵应之。戊戌，宸濠趋安庆，知府张文锦、都指挥杨锐、指挥崔文，令军士鼓噪登城大骂之，宸濠遂留攻安庆。时九江、南昌既陷，远近震骇，三人凭孤城，以忠义激士，誓众死守。佥事潘鹏，安庆人也。宸濠令鹏遣家属持书入城谕降，崔文手斩之，磔其尸投城下。宸濠令鹏至城下说之，文引弓欲射鹏，鹏走免，张文锦即鹏家尽诛之。宸濠尽攻击之术，不能克。时朝廷闻濠反，乃收太监萧敬、秦用、卢明，都督钱宁，优人臧贤，尚书陆完等俱下狱，籍其家。后萧敬罚二万金得免，秦用、陆完谪戍边，余死狱中。<br>
<br>
　　癸卯，王守仁率知府伍文定等起兵会于临江樟树镇。于是知府戴德孺引兵自临江，徐琏引兵自袁州，邢珣引兵自赣州，通判胡尧元、童琦引兵自瑞州，通判谈储，推官王暐、徐文英，新淦知县李美，太和知县李楫，宁都知县王天与，万安知县王冕，各以其兵至。十八日己酉，至丰城，众议所往，或谓：“宁王经画旬余始出，留备南昌必严，攻之恐难猝拔。今宁王攻安庆，久不克，兵疲意沮，若以大兵逼之江中，与安庆夹攻之，必败。宁王败，南昌不攻自破矣。”守仁曰：“不然。我师越南昌下，与宁王持江上，安庆之众仅能自保，必不能援我于中流。而南昌兵议其后绝我粮道，南康、九江又合势乘之，腹背受敌，非利也，不若先攻南昌。宁王久不克安庆，精锐皆出，守御必单弱。我兵新集气锐，南昌可克也。宁王闻我攻南昌，必解安庆围，还兵自救。暨来，我师已克南昌，彼闻之自夺气，首尾牵制，此成擒矣。”乃分其兵为十三哨，哨三千人，少者千五百人，令伍文定等各攻一门，以四哨为游兵策应之。谍报宁王别伏兵攻厂，为城中声援。守仁遣知县刘守绪，夜从间道袭破之，以撼城中。十九日发兵，以二十日昧爽各至汛地。守仁下令曰：“一鼓附城，再鼓登，三鼓不登诛，四鼓不登斩其队将。”又先期为榜入谕城中居民，令各闭户自守，勿助乱，勿恐畏逃匿。遂舁攻具至城下，梯緪而登。城上虽设守御，闻风倒戈，城门有不闭者，兵遂入，守仁乃入城抚定之。时赣州、奉新等兵皆降盗，颇骁悍，然多肆杀掠，不遵约束，民被杀伤者众。守仁执数人斩之，众稍定。擒拱樤及万锐等十余人，宫中皆纵火自烧杀，不尽者拘系之，散遣胁从，府库被宸濠取充军资，及兵士略取不尽者籍封之，城中始安。时宸濠愤安庆不下，方自督兵填壕堑，期在必克，闻守仁帅兵攻南昌，大恐。李士实等劝宸濠勿还兵，舍安庆，径取南京，既即大位，江西自服。宸濠不从，解安庆围，移兵泊阮子江。先遣兵二万还援江西，宸濠自率大军继之。<br>
<br>
　　二十二日，谍报至江西，守仁乃集众议，或谓：“宁王兵盛，凭其愤怒，悉众而来。我援兵未集，势不能支，不若坚壁自守，以待四方之援。彼久顿坚城之下，兵孤援绝，将自溃矣。”守仁曰：“宁王兵力虽强，然所至徒恃焚掠，劫众以威，未尝逢大敌与之旗鼓相当一鏖战者。彼所诱惑其下，不过以事成封爵富贵为说。今进取不能，巢穴又覆，沮丧退归，众心已离，我以锐卒乘胜击之，彼将不战自溃矣。”是日，抚州知府陈槐亦帅兵至。于是守仁大赈城中军民，慰谕诸宗室，榜示宥释胁从，常受贼官爵，能自逃归投首者，皆置不问。<br>
<br>
　　二十三日，谍报宸濠先锋已至樵舍，守仁乃遣诸将帅兵迎击之，令伍文定以正兵当其前，余恩继文定后，邢珣帅兵绕出贼背，徐琏、戴德孺张两翼分击之，诸将各受命出。<br>
<br>
　　二十四日乙卯，贼兵乘风鼓噪而前，逼黄家渡，气骄甚。伍文定、余恩佯北致之。贼争进趋利，前后不相及。邢珣兵从后急击，横贯其阵，贼败走。文定、恩还兵乘之，徐琏、戴德孺兵合势夹击，贼不知所为，遂大溃。追奔十余里，擒斩二千余级，溺水死者万计，贼气大沮，退保八字脑。是夜，宸濠问舟所泊地，其下对“黄石矶”。南人谓黄王，宸濠恶其音为“王失机”，杀对者。贼众见兵败，稍稍散去。是日，建昌知府曾玙等帅兵至。守仁谓九江、南康不复，则道终便，且湖广援兵不能达，乃别遣知府陈槐帅兵四百，合知府林椷兵攻九江；知府曾玙帅兵四百，合知府周朝佐兵攻南康。宸濠大赏将士，当先者千金，被伤者百金，使人尽发南康、九江兵至。丙辰，并力合战，官兵败死者数百人。伍文定急斩先却者以徇，身立炮铳间，火焚其须鬓不移足，士殊死斗。兵复振，炮及宸濠舟，贼遂大败，擒斩二千余级，溺水死者甚众。贼复退保樵舍，联舟为方阵，尽出其金帛赏士。伍文定等乃为火攻之具。邢珣击其左，徐琏、戴德孺击其右，余恩等分兵四伏，期火发兵合。<br>
<br>
　　丁巳，宸濠朝群臣，执其不尽力者将斩之。争论未决，官兵四集，奋击之，火及宸濠副舟，贼复大溃。宸濠与诸妃嫔泣别，妃嫔皆赴水死。将士执宸濠及其世子、郡王、仪宾，并伪丞相、元帅等官李士实、刘养正、徐吉、涂钦、王纶、熊琼、卢行、罗璜、丁瞶、王春、吴十三、凌十一、秦荣、葛江、刘勋、何镗、王信、吴国士、火信等数百余人；被执胁从官太监王宏，御史王金，主事金山，按察使杨源，佥事王畴、潘鹏，参政陈杲，布政司梁宸，都指挥郏文、马骥、白昂等。擒斩贼党三千余级，溺水死者约三万。弃其衣甲器仗财物，与浮尸积聚，横亘若洲。余贼数百艘，四散逃溃。复遣兵分剿，击破之于樵舍，又破之于吴城，擒斩千余级。守仁所遣曾玙、陈槐亦攻复九江、南康二郡，各于沿湖诸处，擒斩千余级。将士执宸濠入江西，军民聚观欢，呼之声震动天地。宸濠见守仁，呼曰：“王先生！我欲尽削护卫，请降为庶民可乎？”守仁曰：“有国法在。”遂俯首不言。初，宸濠谋反，妃娄氏泣谏不听。及宸濠被擒，于槛车中泣语人曰：“昔纣用妇人言而亡天下，我以不用妇人言而亡其国，今悔恨何及！”守仁为求娄妃尸葬之。得宸濠交贿大小臣僚手籍悉焚，置不问。<br>
<br>
　　八月，上下诏亲征。时王守仁擒宸濠捷书未至，诸边将在豹房者各献擒濠之策，上亦欲假亲征南游。太监张永等见钱宁、臧贤事败，又欲因此邀功。于是上自称“奉天征讨威武大将军镇国公”，边将江彬、许秦、刘晖，中贵张永、张忠等俱称将军，所下玺书，改称“军门檄”。上方出师，驻跸良乡，而守仁捷奏至，且虑有沿途窃发，欲自献俘阙下。疏略曰：“臣于告变之际，选将集兵，振扬威武，先收省城，虚其巢穴，继战鄱湖，击其惰归。今宸濠已擒，逆党已获，从贼已扫，闽、广赴调军士已散，地方惊扰之民已定。窃惟宸濠擅作威福，睥睨神器，招纳叛亡，辇毂之动静探无遗迹，广置奸细，臣下之奏白百不一通。发谋之始，逆料大驾必将亲征，先于沿途伏有奸党，期为博浪、荆轲之谋。今逆不旋踵，遂已成擒，法宜解赴阙门，式昭天讨。然欲付之部下各官，诚恐潜布之徒乘隙窃发，或虞意外，臣死有余憾矣。”盖时事方艰，贼虽擒，乱未己也。奏入，上屡檄止之，令以俘候车驾至。大学士梁储、蒋冕屡请回銮，不听。<br>
<br>
　　九月，上至南京，王守仁发南昌，将献俘阙下。张忠江彬等谓当纵之鄱湖，俟上亲与遇战，而后奏凯论功，屡遣人至广信止之。守仁不得已，乘夜过玉山，械系宸濠等取道由浙河以进。张永已候于杭州。守仁至杭，谓永曰：“江西之民，久遭濠毒，今经大乱，继以旱灾，又供京边军饷，困苦既极，必逃众山谷为乱。昔助濠尚为胁从，今将遂成土崩之势。然后兴兵定乱，不亦难乎？”永深然之，乃徐曰：“吾之此出，为群小在君侧，调护左右，以默辅圣躬，非为掩功来也。但皇上意将顺而行，犹可挽回万一，若逆其意，徒激群小之怒，无救于天下大计矣。”于是守仁信其无他，以濠付之，乘夜渡浙江过越，还江西。<br>
<br>
　　太监张永复命，先见上，备言王守仁之忠，并江彬等欲害之意。初，江彬、张忠等谋欲夺功，诬守仁初附宸濠，及知其势败，然后擒濠攘功。张永知其谋，语家人曰：“王都御史忠臣为国，今欲以此害之，他日朝廷有事，何以教臣子之忠！”乃先见上，备言其事，彬等毁遂不入。张忠又言：“守仁在杭，竟不至南京，陛下试召之，必不来，无君可知。”召之，守仁即奔命至龙江，将进见，忠殊失意，又从中阻之。守仁乃纶巾野服入九华山。张永闻之，又力言于上曰：“王守仁忠臣，今闻众欲争功，欲弃其官入山为道士。”由是上益信之。命守仁巡抚江西，擢吉安知府伍文定为江西按察司，赣州知府邢珣为江西布政司右参政。<br>
<br>
　　十一月，上在南京，张忠、许泰、刘晖等复营内旨，领京边军讨宸濠余党。时守仁受命巡抚江西，许泰等领京边军万余人在南昌剿捕余贼。给事中祝续、御史章纶随军纪验，望风附会，肆为飞语。北军旦暮呼守仁名嫚骂，或冲道启衅。守仁略不为动，务待以礼。预遣官谕市人移家于乡，而以老羸应门。始欲犒赏北军，泰等预禁之，令勿受。守仁给示内外，述北军离家苦楚，居民当致主客礼，每出遇北军丧，必停车问故，厚与之榇，嗟叹乃去。久之，北军咸曰：“王都堂待我有礼，我安得犯之！”会冬至，时新经濠乱，民间哭亡酬酒，声闻不绝，北军无不思家泣下求归者。忠、泰自挟所长，较射教场，江西官军射多不中，忠、泰乃强守仁。守仁故不得已，应之。忠、泰笑。守仁乃三发三中，每一中，北军在傍，同声踊跃，呼应远近。忠、泰不乐而罢，且曰：“我军皆附彼矣。”遂班师。时江西已宁，忠等搜求微隐，罗织平民，妄诛戮以为功，而没其货财。军马驻省城五阅月，糜费浩烦，江西骚然，不胜其扰。<br>
<br>
　　十二月，宸濠等至南京，上欲自以为功，乃与诸近侍戎服，整军容，出城数十里，列俘于前，为凯旋状。既入，囚禁之。<br>
<br>
　　十五年秋九月，上以大将军钧帖令巡抚江西都御史王守仁重上捷书。守仁节略前奏，入江彬、张忠等姓名于内上之。疏入，始议北旋。<br>
<br>
　　冬十月，上自南京班师还京。<br>
<br>
　　十二月，上至通州，赐宸濠死，燔其尸。余党至京师磔诛之。独抑王守仁功未叙，至嘉靖初始起为南京兵部尚书，封新建伯。<br>
<br>
　　谷应泰曰：<br>
<br>
　　武宗慢弃神器，王纲不守，累叶金瓯，视为中原之鹿。于是群邪睥睨，萧墙之内，耽耽虎视，人有风云之想矣。宸濠复护卫于正德二年，举兵于正德十四年。十余年之间，棋布星罗，贼党几遍海内。当其始也，觇螽斯龙种之衰，妄冀千秋万岁之约，畜梁孝、淮南之志，要结伍被、严助之欢。舆服升朝，俨然大宝；称戈喋血，讵其本怀。既而玉历无疆，妖谋渐泄。罗络弥严，腹心愈广。其骨鲠不附者，内则大学士费宏，外则巡抚孙燧、副使许逵数人已耳。宫掖树其私人，六卿半其羽翼，京省津梁，飞骑立达，荆蛮、百越，振臂能呼。知义旗之莫举，料乘舆之必东，设伏关辅之间，阴谋博浪之事。嗟乎！飞鹰扬羽，已上其鞴，游鱼鼓鬐，已吞其饵。武宗方且改号将军，贬名镇国，右挈江彬，左倚忠、永，张皇国门，有同儿戏，岂不危哉！所幸宸濠身居彭、蠡之间，结聚椎埋之客，地利既失，人谋不臧。玉烛灰而复明，皇舆昃而旋正，是乃天意，夫岂人事焉？<br>
<br>
　　若王新建崎岖江介，倡率群僚，亟攻南昌，覆其巢穴，迎战鄱阳，击其惰归，柴桑捷而长鲸昼徙，湓口围而宝帐宵灰，兵甫万余，时才旬日，天生李晟，为国非为朕也。大功甫立，疑谤旋生，角巾野服，口不言功，委蛇于群阉之间，调护于悍军之日，所忧在国衅而不在身危，所争在民心而不在已爵。卒之上勋格而不行，五等加而又夺。然而陈汤之爵失而不泯其功，魏征之碑仆而讵损其直。微彰柔刚，龙蛇伸屈，殆所谓浩然正气，日月争光者与？<br>
<br>
　　若夫孤城单旅，牵制贼兵，不使下留都者，安庆知府张文锦，武臣杨锐、崔升也；闻难赴义，先登摧敌，佐成大功者，知府伍文定及邢珣、徐琏、戴德孺也；分剪支蔓，收复降郡者，知府陈槐、曾玙也。王琼拔守仁于未有事之先，未雨绸缪，国之元臣；张永一寺人耳，片言感悟，力为左右，吕疆、张承业之功，何以加焉。悲夫！樊哙以吕戚而得免菹醢，杜预赂朝贵而始遂功名，功臣志士所遇，抑又何穷与？<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">ebooksir.github.io</font>)</a></td>
			</tr>
			<tr>
				<td align="center" colspan="2"><a href="46.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="48.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/02x.js"></script>
</center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>



</body>


<!-- Mirrored from www.ebooksir.github.io/shishu/msjs/47.htm by HTTrack Website Copier/3.x [XR&CO'2007], Thu, 21 Mar 2013 06:10:27 GMT -->
</html>
