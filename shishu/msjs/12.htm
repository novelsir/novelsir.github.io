<html>


<!-- Mirrored from www.ebooksir.github.io/shishu/msjs/12.htm by HTTrack Website Copier/3.x [XR&CO'2007], Thu, 21 Mar 2013 06:09:15 GMT -->
<head>
<meta charset="utf-8">
<title>书大师_明史纪事本末 第十二卷 太祖平滇</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>

<script src="https://ebooksir.github.io/41tf/02s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="11.htm">上一页</a>　　　　<a href="13.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第十二卷 太祖平滇</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　太祖洪武五年春正月癸丑，遣翰林院待制王袆赍诏谕云南。云南古滇池地，南控交趾，北接吐蕃，西拥渚甸，东以曲靖为门户，与蜀、黔错壤，丽江、松潘、乌蛮、沾益，如犬牙然。战国时，楚威王使将军庄蹻将兵循江上，略巴蜀、黔中，西至滇池，以兵威定，属楚。归报，会秦击楚，巴、黔道塞，遂以其众王滇，变服从其俗以长之。汉武帝元狩元年，彩云见南方，遣使迹之，起于洱河，因寘云南郡，谕滇王入朝。宣帝遣王褒求金马、碧鸡之神。蜀汉建兴三年，诸葛亮南征雍闿，斩之，封其渠龙佑那为部长，赐姓张氏，渐去山林，徙居平地，建城邑，务农桑，诸部于是始有姓氏。隋开皇中，为史万岁所破。唐武德、贞观间，张氏弱，逊位蒙氏，号南诏。天宝七年，阁罗凤反，败节度使鲜于仲通西洱河。后段氏有其地。段氏之先，武威郡人，改国号大理。宋太祖立，王全斌下四川，请取大理，鉴唐之祸，以玉斧画大渡河曰：“此外非吾有也。”由是云南不被兵，段氏得长世焉。元世祖自临洮过大渡河，经山谷二千里，至金沙江，乘革囊以济，获段兴智，灭其国，乃以其子忽哥出为云南王镇之，仍录段氏子姓守其王。忽哥死，封其子松山为梁王。至正时，把匝刺瓦尔密嗣位。明玉珍一攻之，不克。至是，上既平夏，乃遣使往谕之。<br>
<br>
　　六年冬十二月，诏使王袆被杀于云南。袆初至云南，见元梁王君臣，谕以奉版图、归职方。梁王不省，馆于别室。数日，又曰：“子将命远来，非为身谋。朝廷以云南百万生聚，不欲歼于锋刃。曾不闻元纲解纽，陈友谅据荆湖，张士诚据吴会，陈友定据闽关，明玉珍据巴蜀，天兵下征，不四五年，悉膏斧钺。惟尔元君北走以死，扩廓帖木儿之属或降或窜，曾无用武之地。当是时，先服者赏，后至者诛。乃今自料，勇悍强犷，孰与陈、张？土地甲兵，孰与中国？天之所废，谁能兴之！不然，皇上遣一将军，将龙骧百万，会战昆明池，尔犹鱼游父釜中，不亡何待！”梁君臣相顾骇服，颇有降意，改馆祎，厚待之。会元太子自立于沙漠，遣使脱脱自西番征粮，云南谋连兵拒我。脱脱觇知梁王有二心，欲迫杀朝使，以固其意。梁王持两可，不决，匿祎民间。脱脱闻之，诮梁王曰：“国家颠覆不能救，反欲附他人耶！”欲跃马去。梁王不得已，出祎与脱脱相见。脱脱欲屈祎，祎骂曰：“天命讫汝元，我朝实代之。爝火余烬，尚欲与日月争光乎！我将命使臣，岂为尔屈！”顾梁王曰：“尔朝杀我，大兵夕至矣。”竟被害，瘗地藏寺北。祎有王佐才，上尝语曰：“吾固知浙东有二儒，卿与宋濂耳。学问之博，卿不如濂；才思之雄，濂不如卿。”后子绅走云南求遗骸，赠翰林学士，谥文节。<br>
<br>
　　七年秋八月，遣元威顺王子伯伯赍诏往谕云南。<br>
<br>
　　八年秋九月，命湖广行省参政吴云使云南。上谕云曰：“今天下混一，四方宾服，独云南一隅未奉正朔。朕欲以兵取之，恐劳师费财，重伤吾民，卿能为朕作陆贾乎？”云对曰：“云南恃其险远，故阻声教。臣奉陛下威德，晓以祸福，彼必顺附。若冥顽不从，兴师未晚。”遂遣云行。时元梁王使其臣铁知院等二十余人使漠北，为徐达所获，送京师。上释之，命与云偕行。至云南之沙糖口，铁知院等谋曰：“吾属奉使不达，被执而还，罪必不免。”于是共逼云易服，诈为元使，更制书，以绐梁王。云不从，铁知院等知不可夺，遂杀之。<br>
<br>
　　十四年秋九月壬午，命颍川侯傅友德为征南将军，永昌侯蓝玉、西平侯沐英为副将军，帅师征云南。列侯曹震、王弼、金朝兴、都督郭英、张铨等皆从。上谕之曰：“云南自昔为西南夷，至汉置吏，臣属中国。今元之遗孽把匝刺瓦尔密等自恃险远，辄害使臣，在所必讨。尔等行师之际，当知其山川形势，以窥进取。朕尝览舆图，咨询于众，得其扼塞。取之之计，当自永宁先遣骁将别率一军以向乌撒，大军继自辰、沅以入普定，分据要害，乃进兵曲靖。曲靖，云南之噤喉，彼必并力于此，以抗我师。审察形势，出奇制胜，正在于此。既下曲靖，三将军以一人提兵向乌撒，应永宁之师，大军直捣云南。彼此牵制，使疲于奔命，破之必矣。云南既克，宜分兵径趋大理，先声已振，势将瓦解。其余部落，可遣人招谕，不烦兵而下也。”师行，上饯于龙江，旌旗蔽江而上。<br>
<br>
　　丁未，傅友德师至湖广，分遣都督郭英、胡海洋、陈桓等帅兵五万，由四川永宁趋乌撒，友德等率大兵由辰、沅趋贵州。<br>
<br>
　　十二月辛酉，傅友德率蓝玉、沐英等进攻普定，克之，罗鬼、苗蛮、仡佬望风降。至普安，复攻下之，乃留兵戍守，进兵曲靖。元梁王把匝刺瓦尔密闻明师下普定，遣司徒平章达里麻将精兵十余万，屯曲靖以拒我师。右副将军沐英谓傅友德曰：“彼谓我师疲于深入，未有虞心。若倍道疾趋，出其不意，破之必矣。上所谓‘出奇取胜’者此也。”友德是之，遂进师。丙寅，未至曲靖数里，忽大雾四塞。冲雾而行，阻水，则已临白石江矣。顷之，雾霁，达里麻望见，大惊，仓皇失措。友德即欲济师，英曰：“我军远来，形势既露，固利速战。然亟济，恐为所扼。”乃整师临流，势若欲渡。达里麻悉精锐扼水，英别遣数十人从下流潜渡，出其后，鸣金鼓，树旗帜。达里麻急撤众御之，阵动。英乃拔剑督师济江，以猛而善泅者先之。长刀蒙盾，破其前军。敌气索，退数里而阵。我师毕济，友德麾兵进薄之，矢石雨发，呼声动天地。战数合，英纵铁骑捣其中坚，敌众披靡，遂大败，生擒达里麻、横尸十余里，俘其众二万。友德悉抚而纵之，使各归业。蛮人见归者皆喜慰，军声益振。遂平曲靖，留兵镇其地。友德分遣蓝玉、沐英率师趋云南，而自以众数万向乌撒，为郭英等声援。<br>
<br>
　　壬申，元梁王把匝刺瓦尔密闻达里麻败，弃城走入罗佐山。其右丞鲁尔自曲靖驰归，谓曰：“事急矣，将奈何？”于是把匝刺瓦尔密挈妻子与左丞达的驴儿俱入普宁州忽纳砦，焚其龙衣，驱妻子俱赴滇池死。癸酉，蓝玉、沐英等师至云南之板桥，元右丞观甫保出降。明日，驻兵金马山，故梁王阉监乜先帖木儿以金宝来献，诸父老焚香出迎。玉等整众入城，秋毫无犯，收梁王金印并宫府符信图籍，抚定其民。自九月朔出师，迄下云南，仅百余日。蓝玉别遣曹震、王弼、金朝兴等率兵二万，分道进取临安诸路，皆下之。沐英分兵趋乌撒，会友德。先是，都督郭英等出永宁，路多险阻，诸将欲深入。英曰：“破敌贵先声，攻取必自近始。舍近趋远，非策之上也。”遂以兵攻赤水河，去河二十里为营。时久雨，水暴涨，英曰：“贼恃水涨，不意吾济。”下令诸军斩木造筏，夜半济河。比晓，敌始觉，遂大惊溃，生擒阿客指蛮云南诸郡邑皆震。至是，友德自曲靖帅师循格孤山而南，直捣乌撒，元右丞实卜收兵屯赤水河拒郭英等。友德大军至，实卜遁。友德下令城乌撒，版筑方具，实卜引诸蛮复大集，友德据高冈严阵待之。诸将请战，友德故勿许，士争奋思致死。友德度其可用，下令曰：“我军深入，有进无退。彼既遁而复来，心必不一，并力与战，破之必矣。若使彼据险自固，未易克也。”遂进战。师既阵，芒部土酋帅众来援。实卜合势迎战，我师趋之。战数十合，渠长多中槊坠马死者。我师益奋，蛮众大溃，斩首三千级，获马六百匹，实卜率余众遁。遂城乌撒，得七星关以通毕节，又进至可渡河，于是东川、乌蒙、芒部诸蛮震聋，皆望风降附。<br>
<br>
　　十五年春正月辛巳朔，元威楚路平章阎乃马歹、参政列车不花等诣曹震营降。<br>
<br>
　　壬午，元曲靖宣慰司、行省枢密院同知怯列该、傅慰、高仁，廉访司副使孛罗海千及中庆、武定、征江三路，嵩盟、晋宁、昆阳、安宁、新兴、路南、建水七州，昆明、富民、宜良、南甸、河阳、阳宗六县达鲁花赤、答麻等官，皆诣蓝玉、沐英营降。丁亥，置贵州都指挥使司，命平凉侯费聚、汝南侯梅思祖署司事。<br>
<br>
　　甲午，遣使谕傅友德等曰：“比得报，知云南己克。然区画布置，尚烦计虑。前已置贵州都指挥使司，然去云南尚远。今必置都司于云南，以统诸军。既有土有民，又必置布政使司及府、州、县治之。其乌撒、乌蒙、东昌、芒部、建昌之地，更宜约束渠长，留兵守御，禁民勿挟兵刃。至于霭翠辈，不尽服之，虽有云南，亦难守也。”金朝兴兵略征江、临安、沅江、寻甸、楚雄、洱海俱下之。革宣慰司，立临安府及各府十四卫，置云南都指挥司，以都督谢熊、冯诚署司事。<br>
<br>
　　二月，置云南布政司，改中庆路为云南府，命汝南侯梅思祖、平章潘原明署司事，以张紞等为参政、参议等官。<br>
<br>
　　闰二月，霭翠至京，赐衣帽及钞，遣还。<br>
<br>
　　蓝玉、沐英等进兵攻大理。大理城倚点苍山，西临洱海为固。土目段世闻明师且至，聚众扼下关以守。下关者，南诏皮罗阁所筑龙尾关是也，号为险要。玉等至品甸，遣定远侯，王弼以兵由洱水东趋上关，为犄角势，自率众抵下关，造攻具。夜半，遣都督胡海洋出石门，间道渡河，绕出点苍山后，攀木援崖而上，立旗帜。昧爽，大军抵关下，望之，踊跃讙噪，敌众惊乱。英身先士卒，策马渡河，水没马腹，将士随之，莫敢后，遂斩关而入。山上军望见，亦下攻之。敌腹背受敌，大溃，拔其城，段世就擒。乃分兵取鹤庆，略丽江，破石门关，下金齿。于是车里、摩些、和泥、平缅等处相率降，云南悉平。<br>
<br>
　　三月，蓝玉遣兵攻拔三营万户砦，更定云南所属府五十二、州六十三、县五十四。傅友德遣使以故元威顺王之子伯伯及梁王家属三百一十八人送京师，并奏云：“云南自元世祖至今百有余年，屡经兵燹，图籍不存，兵数无从稽考，但当以今要害，量宜设卫戍守。其赋税则故元司徒平章达里麻等言：‘元末田土，多为豪右隐占。’今循元旧制，岁用不足，已督布政司覆诸卫所，以给军食。恐有不足，宜以今年所征粮，并故官院寺入官田与土官供输，盐商中纳，戍兵屯田所入，并给之。”上悉可其奏。未几，置云南盐课司以益军费。<br>
<br>
　　夏四月，乌撒、东川、芒部复叛，傅友德移檄沐英，合兵进讨。西堡蛮贼寇普定，贵州卫指挥同知顾成击败之。<br>
<br>
　　六月，置大渡河守御千户所，傅友德调从征千户吴中领兵守之，造舟以渡往来。上复遣使谕安陆侯吴复、平凉侯费聚，合征南三将军攻乌撒、乌蒙、东川、芒部、盘石、关索岭诸蛮。<br>
<br>
　　秋七月，沐英自大理还军滇池，会傅友德兵进攻乌撒，大败其众，斩首三万级，获马牛羊万计，余众遁去，复遣兵捕击，悉平之。乃以乌撒、乌蒙、芒部三府，地近四川，奏隶四川布政司。<br>
<br>
　　八月乙巳，遣使谕傅友德、沐英曰：“得报，知永昌侯驻兵建昌，大军七月二十八日己击破乌撒，次第搜捕林箐诸蛮。然此地山高道隘，慎勿轻动。人自七星关来者，又曰：‘芒部、乌撒蛮至夜举火，挈家入霭翠。’符至，可谕霭翠之民，缚送军前。其关索岭非古道，古道又在西北。可以大军蹂之，开此道以接普定，即芒部渠长可尽获，将军其熟图之。”已，复遣使谕曰：“云南士卒既艰食，不宜分屯。止于赤水、毕节、七星关各置一卫；黑张之南，瓦店之北，中置一卫。如此分守，则云南道路，往无碍矣。霭翠之地，必用十万众乃可定也。凡此者，朕所见大概耳。万里之外，岂能周知，将军便宜自处置。”<br>
<br>
　　九月，傅友德、沐英等分兵攻未服诸蛮，以指挥冯诚守云南。诸蛮见大军出，谓城守虚弱，遂相煽叛。土官杨苴尤杰黠，绐其下曰：“总兵领大军归矣，云南城可图也。”遂纠众至二十万，会于城下，合三十六营兵攻城。时城中乏食，士卒多病，仓猝闻寇至，颇以为忧。诚与指挥谢熊以孤军婴城拒守，备楼橹战具，多置强弓弩于城上。贼至，辄射之，多应弦而毙。伺贼少怠，出奇兵击之。贼不能攻，遂围城为久困计。时沐英驻师乌撒，闻之，选精骑万余来援。至曲靖，先遣人潜入城报知，为贼所得，绐之曰：“总兵官领大军三十万至矣。”贼相顾骇愕，拔营夜遁去，至安宁、罗次、邵甸、普宁、大祺、江川等处，据险树栅，欲图再举。英至，与冯诚等合兵剿捕之，斩首六万余级，生擒四千余人，诸部复定。诚，国用子也。<br>
<br>
　　十六年春二月，傅友德等遣人送故元云南右丞观音保、参政车里不花及渠长段世等一百六十人至京，各赐其家衣服。以观音保为金齿指挥使，赐姓名李观。时友德等平蒙化府、邓川州，破佛光砦，过金沙江，攻北胜府，擒其平章高生。复平丽江府、平津等州，蛮民降者数十万户。<br>
<br>
　　三月甲辰，上以云南平，命耿炳文往谕傅友德、蓝玉等班师，而副将军沐英以数万众留填之。云南麓川之外，有国曰缅；车里之外，有国曰八百媳妇，皆请内附。上复置大理指挥使司，命周能为指挥，统兵守之。<br>
<br>
　　五月，命六安侯王志、安庆侯仇成、凤翔侯张龙督兵往云南、寻甸等处，缮城池，立屯堡，安辑其人民。<br>
<br>
　　十七年三月，征南将军傅友德、左副将军蓝玉班师。友德平云南，上前后下玺书数十，悬断万里外，委曲皆中。友德奉行不敢失，因土俗，定租赋，兴学校，瘗战骨，广屯田，远迩畏悦，以是遂大定。<br>
<br>
　　夏四月壬午，论平云南功，进封傅友德颍国公。列侯蓝玉、仇成、王弼子孙世及。陈桓普定侯，胡海东川侯，郭英武定侯，张翼寉庆侯。将校递升有差。<br>
<br>
　　秋八月壬申，平缅宣慰使思伦发遣使献方物，上元所授宣慰司印。平缅在西南夷稍远，自大理越金齿至其地。有城郭宫室，其人皆楼居。地产象马，官民皆髡发如僧，出入则乘象。自前代未尝通中国，元始遣使招谕，遂入贡。至是，大兵下金齿，与平缅壤地相接。思伦发闻之，惧，故遣使朝贡。<br>
<br>
　　冬十月乙酉，景川侯曹震奏言：“四川至建昌驿道，所经大渡河，往来之人多死于瘴疠。臣问诸父老，自眉州峨眉至建昌，有古驿道，平易可行，无瘴毒之患，而年久蔽塞，已令四川军士乘闲暇时开通其道，以温江至建昌各驿马移置峨眉新驿为便。”诏从之。<br>
<br>
　　十八年春正月，东兰州韦富乱，沐英讨平之。英在滇，仞方物，定贡额，视民数，均力役，云南民赖以安。分兵剪广西维摩余孽，通四川粮道。上喜曰：“英能如是，吾无南顾忧矣。”<br>
<br>
　　冬十二月，思伦发，率众寇景东，冯诚击之，失利，千户王升死之。<br>
<br>
　　十九年春二月，云南臻洞、西浦、摆金、摆榜诸蛮叛，命傅友德率师讨之。友德复移兵讨平越蛮麻哈、杨孟等，平之。<br>
<br>
　　秋九月庚申，沐英奏：“云南地广，宜置屯田，令军士开耕，以备储畜。”诏从之。<br>
<br>
　　二十年夏五月庚申，敕谕沐英等勿遣使往平缅，但葺垒金齿、楚雄、品甸及澜沧江中诸道，固守待之。英自楚雄至景东，每百里置一营，率兵屯种，以备蛮寇。已复命景川侯曹震选四川精兵驻云南寻甸，普定侯陈桓、靖宁侯叶升总制云南诸军，驻定边、姚安、毕节、曲靖、越州诸处，立营屯种，候征讨。<br>
<br>
　　二十一年春正月，思伦发入寇，结砦于摩沙勒。沐英遣都指挥宁正击破之，斩首一千五百级。<br>
<br>
　　三月，思伦发悉其众号三十万，战象百余，复寇定边，欲报摩沙勒之役，势甚猖獗。沐英选骁骑三万，昼夜兼行，凡十五日抵贼营，隔垒而阵。遣都督冯诚先出轻骑三百挑之，贼以万人驱象三十余逆战。云南前卫指挥张因率骑卒五十余人为前锋，其渠帅跨巨象直前，我军注矢连发，矢中象左膝及胁，象仆地，渠长中矢走，追射杀之。诸军噪而前，杀贼数百人，获一象而还。英喜曰：“贼不足平也。”乃下令军中，置火铳神机箭三行，列阵中。俟象进，则前行，铳箭俱发；不退，则次行继之；又不退，则三行继之。诘旦，分军为三队，命冯诚领其前，宁正领其左，都指挥汤昭领其右，将士皆鼓勇而进。贼悉众出营，结阵以待。其渠帅把事招纲等皆乘象，象披甲，皆负战楼若栏楯，悬竹筒于两旁，置短槊其中，以备击刺。阵既交，群象突而前，我军击之，矢石俱发，声震山谷，象皆股栗走。指挥张因、千户张荣祖率骑士乘之，直捣其栅，遂纵火焚其寨，烟焰涨天。还，复以兵邀击之，杀伤甚众。贼党有昔刺者，亦骁勇，复率众殊死战。我左师小却，英登高望之，命左右取帅之首来。左帅遥见一人拔刀飞骑而下，率众更进。英督战益急，三军大呼而鏖。不移时，贼众大败，斩首三千级，俘万余人，生获象三十有七，余皆被矢如猬死。渠帅刁斯郎理各中百余矢，毙象背上，余贼溃，英帅师追袭之。贼连日不得食，死者相枕藉，思伦发遁去。<br>
<br>
　　夏六月，东川蛮叛，命傅友德为征南将军，沐英、陈桓为左、右副将军，曹震、叶升为左、右参将，率马步诸军讨之。<br>
<br>
　　八月壬寅，沐英遣都督宁正从傅友德讨东川。<br>
<br>
　　九月，越州土目阿资叛。阿资故啰啰种苦麻部。土师南征，沐英驻兵其地之汤池山，谕降之，至是叛。傅友德等将兵讨之，道过平彝，以其山势峭险，密迩阿资，遂迁其山民往居早上村，留神策卫千户刘成等驻兵，立栅其上，后以为平彝千户所。阿资等复帅众寇普安，烧府治，大掠。友德进击之，斩其渠满已青。<br>
<br>
　　二十二年春正月，阿资退屯普安，倚崖壁为砦。傅友德以精兵蹙之，蛮众皆缘壁攀崖，坠死者不可胜数，生擒一千三百余人，阿资遁还越州。沐英遣宁正从友德击阿资于越州，大败之，斩其党火头弄宗等五十余人。初，阿资之遁也，扬言曰：“国家有万军之勇，而我地有万山之险，岂能尽灭我辈！”英乃请置越州、马隆二卫，扼其冲要，分兵追捕之，阿资穷蹙降。甲午，曹震、叶升领兵分讨东川叛蛮，悉平之。<br>
<br>
　　冬十一月，思伦发遣把事招纲等来言，叛逆之谋，皆其下刁厮郎等为之。以象马白金入贡，愿输贡赋。百夷遂平。<br>
<br>
　　二十四年冬十二月，沐英以阿资叛服不常，请徙越州卫于陆凉镇之。阿资复叛，平羌将军何福督兵讨之。至越州，阿资援绝，降。福扼险置宁越堡。<br>
<br>
　　二十五年夏六月丁卯，西平侯沐英卒于云南。云南二十郡，左右分画，界以大江，东北曰金沙，西南曰兰沧，俱入海，幅员万里。英镇云南，简官僚，修惠政，剔奸蠹，兴学校，治水利，垦田一百一万二千亩，军食嬴足，恩威并着，教化大行，云南遂为乐土，尝入朝，赐宴奉天殿，赍黄金彩币。陛辞，上抚之曰：“使我高枕无南顾忧者，尔也。”既卒，追封黔宁昭靖王，命其子春袭封西平侯镇云南。<br>
<br>
　　二十八年春正月，阿资复叛，西平侯沐春、平羌将军何福擒斩之于越州。<br>
<br>
　　三十年春正月，置云南按察司。<br>
<br>
　　秋九月，平缅诸蛮刁干孟叛，逐宣慰使，思伦发奔诉京师。命西平侯沐春为征南大将军，都督何福、徐凯为左、右副将军，率云南、四川兵讨之。<br>
<br>
　　冬十二月乙巳，遣思伦发还云南，驻怒江。上命沐春令刁干孟归而主，母为不臣。<br>
<br>
　　三十一年春二月，刁干孟请入贡。<br>
<br>
　　夏五月，西平侯沐春进兵击平缅，先以兵送思伦发于金齿，使人谕刁干孟，不从，乃遣左军都督何福、瞿能等将兵五千往讨之。福等跻高良公山，直捣南甸，大破之，杀其渠刁名孟，斩获甚众。还兵击景罕寨，寨乘高据险，坚守不下，官军粮械俱尽，贼势益盛。福使告急于春，春率五百骑往救之，乘夜至怒江。诘旦径渡，令骑驰躏寨下，扬尘以警之。贼乘高望见尘起蔽天，不意大军卒至，惊惧，遂率众降。春乘胜复击崆峒寨，贼夜溃走。刁干孟乃遣人乞降，帝以其反复，不之许。寻春病卒，何福讨擒刁干孟，思伦发始得还，平缅悉定。<br>
<br>
　　谷应泰曰：<br>
<br>
　　梁王以故元宗室，裂土滇南，国亡君死，偷视蛮陲，此其势非同天水之坐大陇西，子阳之称尊白帝也。大义自裁，誓不反顾，则北地刘谌犹能殉汉，乌孙公主义不忘隋。瘗王祎于北寺，斩吴云于沙塘，死从余阙，生媿危公，讨非得已，节斯烈矣。若以大命既去，新主有归，天子北门，已弃中原于敝屣，孤臣天末，难填沧海于丸泥，则子婴轵道，讵是亡秦，刘禅长安，无须思蜀。称臣归命，纳土入朝，颉利蒙留灞上，突利老死并州，我其臣仆之悲，亦明哲保身之智也。而乃犹豫两端，徘徊去就。旌旗舳舻，蔽江西上，乃始开阃平章，敛兵曲靖。不知乌撒之师，分出永宁，普定之兵，专攻曲靖，大军直捣云南，偏师还赴大理，堂陛有聚米之形，将帅成破竹之势，釜中游魂，久己在太祖握中矣。仓皇闻败，六宫出走，龙衣焚于宝殿，阖门驱死滇池，鼠辈乃尔，何因倔强如是耶！或亦鲁连帝秦，愿蹈东海，田横入朝，道刎客舍之志与？<br>
<br>
　　而太祖之下云南也，运筹万里，料敌如神，山川险阨，俱似躬行，进退指挥，不爽尺寸。史称汉祖，止于百败不折，敌畏唐宗，不过身先诸将，方其雄略，瞠乎后矣。若夫曲靖之战，沐英决策，冒雾疾驱，兵临白石，宁我薄人，毋人薄我，此先轸所以克也；张帜展角，潜出敌背，此陈于所以擒也；临江结陈，退不能止，此苻融所以死也。甲高熊耳之山，马饮昆明之水，路踰万里，时才百日，耿弇功震祝阿，李靖风行突厥，颍川、黔宁，何多让焉。虽其后窃发时闻，不烦左顾，而军若惊飙，彼同败叶，遥传仁贵，咋舌称神，争识令公，望尘罗拜，沐氏父子所以威行万里也。<br>
<br>
　　夫武帝用事西南夷，夜郎、邛笮遂成荒服。唐复陷入吐蕃，宋乃割于西夏。元极兵威，始分桐叶。而黔宁永镇，三百年来，不独贝金象齿来自殊方，抑且金马碧鸡入参侍从，岂非春风所及，鹰眼能慈，泮水之林，鹗音速化，猗与盛哉！<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">ebooksir.github.io</font>)</a></td>
			</tr>
			<tr>
				<td align="center" colspan="2"><a href="11.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="13.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/02x.js"></script>
</center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>



</body>


<!-- Mirrored from www.ebooksir.github.io/shishu/msjs/12.htm by HTTrack Website Copier/3.x [XR&CO'2007], Thu, 21 Mar 2013 06:09:16 GMT -->
</html>
