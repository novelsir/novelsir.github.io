<html>


<!-- Mirrored from www.ebooksir.github.io/shishu/msjs/05.htm by HTTrack Website Copier/3.x [XR&CO'2007], Thu, 21 Mar 2013 06:09:01 GMT -->
<head>
<meta charset="utf-8">
<title>书大师_明史纪事本末 第五卷 方国珍降</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>

<script src="https://ebooksir.github.io/41tf/05s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="04.htm">上一页</a>　　　　<a href="06.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第五卷 方国珍降</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　元顺帝至正八年，浙东台州黄岩人方国珍起兵，劫掠沿海州县，元兵屡讨不克。<br>
<br>
　　十三年十月，时青田刘基为浙东行省都事，建议谓：“方氏首乱，宜捕而斩之。”执政多受国珍金者，辄罪基擅作威福，羁管于绍兴，竟受国珍降。国珍虽受元官，实拥兵自固，不受元调发。元亦以四方多故，羁縻之不问。国珍寻叛，据温、台、庆元等路。<br>
<br>
　　十八年十二月，太祖既下婺州，遣典签刘辰使方国珍，招谕之。国珍与其弟谋曰：“今元运将终，群雄并起。惟江左号令严明，所向无敌，今又东下婺州，恐难与争锋。况与我为敌者，东有张士诚，南有陈友定，莫若姑示顺从，藉为声援，以观其变。”<br>
<br>
　　十九年春三月丁巳，方国珍遣使因刘辰来奉书，献黄金五十斤、白金百斤、金织文绮百端，愿合力攻士诚。许之。以次子关为质，太祖曰：“凡质，疑也。不疑，何质！”厚赐关而遣之，改关名为明完。国珍复纳温、台、庆元三郡籍，愿输金助军守土，如钱镠故事，事定，即以献。<br>
<br>
　　二十一年三月戊寅，方国珍遣使以金玉饰马鞍献。先是，太祖遣博士夏煜、陈显道谕国珍曰：“福基于至诚，祸生于反复，隗嚣、公孙述可鉴也。”国珍惶惧。至是，遣其检校燕敬来献。太祖曰：“吾方有事四方，所需者文武才能，所用者谷粟布帛，其它珍玩，非所好也。”却之。<br>
<br>
　　二十四年九月乙酉，方明善攻平阳，元帅胡深击败之，遂下瑞安。先是，温州土豪周宗道以平阳来附，明善率兵攻之。宗道求援于深，深击明善，败之，下瑞安，进兵温州。明善惧，与国珍谋，岁贡银二万两充军资。太祖许之，命深班师。<br>
<br>
　　二十五年六月壬子，参军胡海攻乐清下之，擒方国珍镇抚周清等，送建康。<br>
<br>
　　九月，元复以方国珍为淮南行省左丞相，分省庆元。<br>
<br>
　　二十六年九月，元改方国珍为浙江行省左丞相，国璋、国瑛、国珉及国珍子明善俱平章政事。初，国珍虽以三郡来献，实未纳土，特欲阳假借声援以拒元。及元屡加命，国珍益骄横，遂据有濒海诸郡县，不肯奉正朔。时太祖方连兵张、陈，不暇往讨，累遣博士夏煜、杨宪往谕之，国珍心持两端。太祖闻之，笑曰：“姑置之，待我克苏州后，欲奉正朔，晚矣。”<br>
<br>
　　太祖吴元年元至正二十七年也。九月甲戌，命参政朱亮祖讨方国珍。初，国珍怀诈反复，云：“俟克杭州，即纳土。”及大兵克杭州，犹自据如故，乃累假贡献，来觇虚实，为叛服计。又北通扩廓帖木儿，南交陈友定，图为犄角。太祖遗书数其十二过，且征贡粮二十万石，曰：“克杭有日矣，公何负约如故？张士诚与公接壤，取公振落耳，所不敢者，以谁在耶？吾旦暮下姑苏，奄至公境。背城一战，亦丈夫矣。不然，去之入海，亦一策也。然自古未有老海上者，公审思之。”国珍惧，与其弟侄将佐谋。郎中张本仁曰：“江左方图张氏，胜负未可知，计不能越境而致于人。”刘席曰：“江左多步骑，平地用耳，奈吾海舟何！”丘楠曰：“皆非主福也。惟智可以决事，惟信可以守国，惟直可以用兵。昔者江、淮之间，豪杰并起，人人莫不欲帝，然分鼎足者，汉与二吴耳。汉人敢战不怯，尚死九江。张吴区区，如窦中鼠，败可知也。江左法严而军威，诸将所过，秋毫无犯。所得府库，还封识之，以奉其主，此乃吊伐之心，必有天下。且业已并汉，势复兼张。公经营浙东十余年矣，不能越三郡，不以此时早决，不可谓智；自居钱镠，抑又背焉，不可谓信；我之不信，彼征师焉，不可谓直，莫若与也。”国珍不能用。至是，命亮祖率马步舟师讨之。<br>
<br>
　　初，台州为国珍弟国瑛窃据。己丑，亮祖驻师新昌，遣部将严德攻关岭山寨，平之。辛卯，至天台，守将汤盘以城降。进攻台州，国瑛以兵拒战，击败之，严德战死遂至台州国瑛闻亮祖至，即欲遁去。会国珍入庆元治兵，为城守计，使人谓国瑛坚守勿去。国瑛始约束将士，乘城拒守，然士卒多怀惧亡去者。亮祖等急攻之。辛丑，国瑛度力不能支，以巨舰载妻子，乘夜出兴善门，走黄岩。亮祖入城抚定之。<br>
<br>
　　十月，进兵黄岩，瑛复遁海上，留其党哈儿鲁守黄岩，哈儿鲁即以城降。亮祖分兵下仙居等县，国珍闻之气沮。癸丑，命汤和为征南将军，吴祯为副将军，率常州、长兴、宜兴、江、淮诸军讨方国珍于庆元，谕之曰：“尔等奉辞伐罪，毋纵杀戮，当如徐达下姑苏，平定安集，乃吾所愿也。”<br>
<br>
　　十一月，吴祯引舟师，乘潮夜入曹娥江，夷坝通道，出其不意，抵军厩。会降卒言国珍已遁入海，祯勒兵追之。汤和兵自绍兴渡曹娥江，进次余姚，降其知州李枢及上虞县尹沈煜。遂进兵庆元城下，攻其西门，院判徐善等率父老迎降。国珍乘海舟遁，和率兵追败之，国珍率余众入海。和分徇定海、慈溪等县，得军士三千人，战船六十艘，马二百余匹，银六千九百余锭，粮三十五万四千六百石。<br>
<br>
　　朱亮祖自黄岩进兵温州，陈于城南七里，国珍令其子明善引兵拒战，亮祖击败之，破其太平寨，追至城下，余兵溃，奔入城。亮祖遣部将汤克明攻西门，徐秀攻东门，柴虎将游兵策应。晡时，克其城，获员外郎刘本善，国瑛等遁去。亮祖抚其民，分兵徇瑞安，守将同佥喻伯通降。遂帅舟师会吴桢袭明善于乐清之盘屿岛，夜三鼓克之，大获其战舰士马。<br>
<br>
　　国珍既遁入海岛，己丑，太祖复命廖永忠为征南副将军，率师自海道会汤和等兵讨之。其部将多来降，诸郡县相继下，国珍惶惑失措。和等复遣人持书招之，谕以朝廷威德，及陈天命所在。国珍不得已，遣郎中承广、员外郎陈永乞降，又遣其子明克、明则、从子明巩等纳省院及诸银印铜印二十六、银一万两、钱二千缗于和。丙申，朱亮祖兵至黄岩，方国珍及其兄子明善率家来降。于是国珍遣其子明完奉表谢罪。太祖始怒其反复，及览表，怜之。表出其臣詹鼎所草，词辨而恭。太祖读表曰：“孰谓方氏无人耶？”赐书曰：“吾当以投诚为诚，不以前过为过。”辛亥，国珍及其弟国珉率部属谒见汤和于军门，得士马舟楫数万计。和送国珍等于京师，太祖让之曰：“公胡反复阴阳，劳我戎师耶？顾实公左右舞小智教公，公不能自裁耳。”乃悉召其臣，以丘楠为韶州同知，又知草表出鼎手，命官之，其余尽徙濠州。浙东悉平。后太祖即位，厚遇国珍，赐第京师，宴位功臣次。未几，授广西行省左丞，奉朝请。一日侍宴，坐不能兴，舁归。太祖官其二子，曰“令国珍见”云。国珍以善终。<br>
<br>
　　谷应泰曰：<br>
<br>
　　元至正八年，方国珍以黄岩黔赤，首弄潢池，揭竿倡乱，西据括苍，南兼瓯越。元兵屡讨，卒不能平，以致五年之内，太祖起濠城，士诚起高邮，友谅起蕲、黄，莫不南面称雄，坐拥剧郡，则国珍者，虽圣王之驱除，亦群雄之首祸也。然而国珍地小力少，不足以张国，饷匮援绝，不足以待敌。此惟识略过人，真知天命，若陈婴以兵属汉高，冯异以地归光武，则功垂刑马，名在云台，岂不善始善终哉。而国珍者，市井之徒，斗筲之器，宜其无定见也。夫国珍智昏择木，心怀首鼠，惧明之侵轶，则受抚于元，以壮其虚声；惧元之穷追，则纳款于明，以资其外卫。其效忠于陈友定也，岂非河朔之刘琨，西凉之张氏。而侍子于明太祖也，又岂非下江之王常，吴越之钱俶。正所谓狺牙摇尾，荒忽无常。毋论明室鼎兴，贻羞鬼蜮，就令元兵晚振，亦斩鲸鲵。盖首尾衡决，无一而可者。而彼终恃狡谋，依违两堕，则以摄乎大国之间，迁延岁月之命耳。<br>
<br>
　　然究竟友谅凶强，士诚给富，无不先期殄灭，而国珍以弹丸之地，乃更支离后亡者，非国珍之善守御，而太祖之善用兵也。太祖之意，以用兵如攻木，先其坚者，后其节目。故先平吴、汉，后议国珍，缓急之势所不得混也。而中间允其纳币者一，遣使招谕者再，又且推还质子，姑置后失。盖吴、汉者门庭之寇，赴之宜速，而国珍者樊笼之鸟，取之如寄，毋亦米成山谷，尽天水于目中，岂真兵白头须，置陇、蜀于度外也。卒之六师既加，窜奔海岛，计穷归命，传送京师。语云：“不为祸始。”又云：“无始乱。”国珍之窃据非分，适足为新主资矣。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">ebooksir.github.io</font>)</a></td>
			</tr>
			<tr>
				<td align="center" colspan="2"><a href="04.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="06.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/05x.js"></script>
</center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>


</body>


<!-- Mirrored from www.ebooksir.github.io/shishu/msjs/05.htm by HTTrack Website Copier/3.x [XR&CO'2007], Thu, 21 Mar 2013 06:09:03 GMT -->
</html>
