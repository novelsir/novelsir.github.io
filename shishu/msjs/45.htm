<html>


<!-- Mirrored from www.ebooksir.github.io/shishu/msjs/45.htm by HTTrack Website Copier/3.x [XR&CO'2007], Thu, 21 Mar 2013 06:10:21 GMT -->
<head>
<meta charset="utf-8">
<title>书大师_明史纪事本末 第四十五卷 平河北盗</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>

<script src="https://ebooksir.github.io/41tf/05s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="https://ebooksir.github.io/">书大师</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="44.htm">上一页</a>　　　　<a href="46.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第四十五卷 平河北盗</td>
			</tr>
			<tr>
				<td align="center" colspan="2">
<hr>
<script src="https://ebooksir.github.io/41tf/bt.js"></script>
</td>
</tr>
<tr>
<td colspan="2">
<br>
　　武宗正德四年秋九月，畿南盗起。时刘瑾用事，专恣骄横。京师之南固安、永清、霸州、文安地方，京卫屯军杂居其地，人性骄悍，好骑射，往往邀路劫掠，号“响马盗”。至是，聚党益炽。瑾欲速除之分，遣御史宁杲于真定，殷毅于天津，薛凤鸣于淮阳，专事捕盗。旧例御史出，不得以家属随。至是，杲等许携家往，以灭贼为期。凤鸣在归德，与守备指挥石玺会饮，令人歌舞为乐。逻卒奏之，传旨降凤鸣为徐州弓手。毅在天津稍收敛。惟杲奏立什五连坐法，盗贼捕获无虚日，每械盗贼入真定，用鼓吹前导，金鼓之声弥日不绝。瑾以捕盗功擢杲、毅佥都御史，仍专督捕。<br>
<br>
　　五年冬十月，霸州隆盗刘六、刘七叛。初，霸州文安县大盗张茂家有重楼复壁，多为深害。同时刘六、刘七、齐彦名、李隆、杨虎、朱千户等皆附之。诸大珰多文安人，茂通赂纳交。太监张忠者，号北坟张，与茂居邻，结为兄弟。因得遍赂马永成、谷大用辈，常因内官家人出入禁中，进豹房观上蹴踘，益无忌惮。河间参将袁彪数败贼，茂窘，乃求救于忠。忠置酒私第，招彪与茂东西坐，举酒属彪，字茂曰：“此彦实吾弟耳！今后好相看，无相扼也！”又举属茂曰：“袁将军与尔好，今后无扰河间！”彪畏忠，不敢谁何。诸将闻风缩朒。及宁杲至，有巡捕李主簿承杲意，伪作弹琵琶优人入茂家，具知曲折。杲率骁勇数十人，乘不备掩擒之，斧折茂股，载归。余贼相率至京谋逭罪，忠与永成为请于上，且曰：“必献银二万，乃赦之。”刘瑾家人梁洪亦索万金。六、七、杨虎计无所出，潜劫近境，冀以足所献。会虎焚官署，六、七知事败，散去。六、七胆力弓矢绝伦，诸盗皆畏之。涿州州官知其能，召至，协捕有功。御史蒋瑶亦用而赏之。或劝瑶并绝祸本，二人竟扬去。杲仍图形捕之，逮系妻孥，尽破其家。六等穷蹙愤恚，乃相聚抗官府，劫行旅。既，刘瑾伏诛，杲亦被劾，麾下健儿多归之。诏下讨贼，仍许自首免罪。六等遣其姊出首，自领三十四人诣州。知州郭坤以闻，贳之，令捕他盗自效。至是，复叛去，往附畿内盗白英。时英已流劫至山东。<br>
<br>
　　六年春正月，霸州巨盗刘六、刘七聚众攻安肃县，劫取系狱盗党齐彦名。时穷民响应，旬日间众至数千，劫掠畿南州县。霸州文安生员赵风子者，多鐩，有勇力，好任侠，每大言自负。先是，刘六等攻掠文安，鐩率妻子避贼立水中，贼劫其妻，将污之，鐩怒，奋往杀伤二贼。为刘六、刘七所擒，说使降，许诺，归家与弟鐇、镐聚五百人，会于河间。由是贼党益繁，自畿南达山东，倏忽来去，势如风雨。乃命指挥同知李瑾统京营千人往讨。瑾至德州奏言：“白英约四百人，分为二：一劫诸城、高密、安丘、沂水；一自穆陵关南陷鱼台，直趋金乡。贼所得，皆民间马，一昼夜数百里驰。而官军马少，无以追敌，请于山东、直隶取给备战。”从之。命瑾充参将捕盗。<br>
<br>
　　三月，贼入博野、饶阳、南宫、无极、东明等县，深、冀、定、祁、开等州境，大肆杀掠。攻滨州、临朐、临淄、昌乐、日照、蒲台、武城、阳信、曲阜、及泰安州，皆破之。时贼众强，多出不意突犯，所在单弱，势不能支，李瑾东西奔命。吏部尚书杨一清建言推用大将及文臣有才望者，提督军务。从之。命惠安伯张伟充总兵官，召马中锡为右都御史，提督军务，统京营兵征流贼。<br>
<br>
　　夏五月，兵部尚书何鉴奏御盗事宜。时承平日久，民不知兵，郡县望风奔溃，甚至开门迎款，以故南北不通，人情汹汹。鉴建议：“选将练兵，严号令，公赏罚，募义勇，起用旧将白玉等数人。奏行山东、直隶等处，修浚城隍，选补军余，录用民间武勇，不许遗以资贼。乡村镇店结伍立寨，互相应援。河南、山西等处，设兵黄河，断太行，以防奔突。京操官军，俱留本处，分守郡县。又于漕运十二把总部下，每船选精卒一人，沿河驻札，以防运道商旅。”诏悉从所议。鉴复奏：“遣都督黄琮、张俊统兵分布霸州等处。”<br>
<br>
　　六月，流盗赵鐩、刘三、邢老虎、杨虎分掠河南，刘六、刘七、齐彦名分掠山东。鐩等由河南、山西自西而东，踰曲周、威县，直抵文安，复往河间、泊头、庆云。由山东阳信、海丰向西南上江为散地。六、七等踰山东、河南出湖广、江西，仍由故道入长清、齐河等县，直抵霸州。徒走山东，向东南下江为绝地。所至纵横，如蹈无人之境。大抵贼俱起畿内，恃马力倏忽驰骤，栖野不占城郭，蹈虚不立方所。每战驱胁从者居前，呼号冲突。官军见形即缩，贼相与笑乐，恣所杀掠；稍遇劲兵，前者俱陷，自以精骑觇势为进退，莫可控揣。官军虽屡有小捷，然失亡多。黠者又受贼赂，多纵舍贼。指挥桑玉尝与刘六、刘七遇文安村中，六、七匿民家楼上，欲自刭，玉故纵之。有顷，齐彦名持大刀，胁官军败衄者数十人至楼下，彦名曰：“呼！”诸败军皆呼。彦名曰：“救至矣，无恐也！”六、七遂弯弓注矢以出，射殪数人去，各地方官互相推委。时马中锡、张伟所领京营人马，多不简阅。中锡书生，欲效龚遂化渤海事，招抚解散。张伟纨袴子，怯不能战。中锡遍檄诸路，榜示：“刘六等经过，所在官司不许捕获，与供饮食。若听抚，待以不死。”刘六等闻之，所至不杀掠，然且信且疑。中锡至德州桑儿园驻兵，单车从数卒直抵贼垒，开其自新。刘六等来谓，中锡开诚抚之。刘六欲降，刘七曰：“今内臣主国事，马都堂能自践其言乎？”潜使人至京伺诸中贵，无招降意。又以山东所劫金银辇载至京馈权幸，求赦不得，遂益肆劫掠，众至数万。中锡，故城县人，贼至故城，戒令勿焚劫马都堂家。由是谤腾，谓中锡玩寇殃民。兵部尚书何鉴劾中锡、伟拥兵自卫，纵贼不战，逮下锦衣卫狱论死。中锡竟死狱中。伟革爵闲住。<br>
<br>
　　八月丁巳，刘六、刘七、齐彦名、杨虎等合兵以二千骑，破枣强县，屠戮甚惨。知县段豸死之。命伏羌伯毛锐充摠兵官，太监谷大用总督军务，兵部侍郎陆完提督军务，大发兵讨流贼。马中锡等既无功，中官因以讨贼非书生所能办，遂以大用等帅兵讨贼。何鉴奏令陆完率领主事田兰等招募民兵，地方大扰。又奏调宣府副总兵许泰、游击郄永、大同总兵张俊、游击江彬、延绥副总兵冯祯入征内地，俱听谷大用、陆完节制。<br>
<br>
　　逮巡抚山东都御史边宪、真定都御史萧翀宪等抚驭无方，遇贼失机，兵部奏逮下狱，除名为民，且着为令，凡州县官失守者，比守边将士例。刘七等困沧州不克，进抵霸州、信安，京师戒严。时兵部侍郎陆完提督军务，师已出涿州。贼在固安，甚急。上召大学士李东阳、杨廷和、梁储，兵部尚书何鉴，谕曰：“贼在东，师乃西出，恐缓不及事，卿等何以处之？”鉴对曰：“边兵已至涿州，贼来送死，但恐望风遁去耳。”上喜。初，副总兵许泰奉调率部下入居庸关，驻涿州；冯祯入紫荆关，驻保定。上乃谕鉴即追还陆完，东出往信安。鉴承旨毕，退至部中，已秉烛矣。遣人留都门锁钥，赍牌驰谕，戒以失误者斩。时陆完方欲整兵南行，而赍牌适至，遂直趋固安。许泰、郄永出霸州平口。贼易之，泰等逆击，杀数百人，贼始惧，南奔天津。指挥贺勇遏之信安湾，贼复败。泰等追击于东光半壁店，擒斩二百七十人。永再破之景州鉴桥，冯祯败贼于东明裴子岩，斩贼伪千户。郄永复破贼枣强县，合兵又破之三老集及薛家屯，擒斩千余人，皆杨虎、赵鐩党也。诸将进击虎、鐩于景州朱门村，一日数战，杀贼千余人。贼奔遁小滩河北，保定都司田彬率指挥赵文等扼之，败绩，文被获，寻走还。副总兵李瑾击赵鐩于山东蒙山，亦败。贼得我神器盔甲及蟒衣。虎、鐩衣蟒衣，沿途炫耀。过泰安县题诗，有“纵横六合谁敢捕”之句。沂水杨头、管四、马武、张通等皆归贼，贼势益炽。<br>
<br>
　　冬十月，刘六等攻济宁，不克。初，贼自沧州解围南走，破日照、海丰、寿张、阳谷、丘、宁阳、曲阜、沂水、泗水、费十城。至是攻济宁，焚运船千二百艘，执工部主事王宠，释之。<br>
<br>
　　给事中窦明言弭盗、安民、择将事，下狱。太监张永选团营骁卒听征。擢山东乐陵知县许逵为山东按察司佥事，备兵武定州。逵，河南固始人，令乐陵期月，令行禁止。时流贼横行河北，逵修城浚隍，踰月而成。又使民家各筑墙，高踰屋檐，仍开墙窦如圭，仅可容一人。家令一壮丁执刀俟于窦内，其余人皆入队伍。令守号令，视旗鼓进退，违者无赦。又设伏巷中，洞开城门。未几，贼果至，旗举伏发，贼火无所施，兵无所加，尽擒斩之。自是贼不敢近乐陵。抚按交荐其才，擢是职。<br>
<br>
　　十一月，赵鐩等至宿迁。初，鐩等攻破灵山卫及日照诸县，南攻徐州不下，至是至宿迁。淮安知府刘祥率兵逆贼，不战自溃，溺水死者无算。祥被执纵还，遂渡河，杀高邮等卫官军三百余人，执指挥陈鹏。攻灵壁，知县陈伯安战败被执。攻宿州不克，焚其西关。欲降伯安，不屈，刘三欲杀之，鐩止之得释。又破虹县、永城、夏邑、虞城等县，执虞城知县，寻亦释之。又破归德府，守备万都司率众追至亳州，武平县指挥石坚率兵千人、僧兵三百人邀战，皆败，杀僧兵七十余人。至白龙王庙，渡小黄河，武平卫百户夏时扼之河。杨虎率壮士黄宁九骑渡河，时兵不知其为虎也，击之，虎夺舟欲济，官军以土石击覆其舟，虎溺水死。鐩等推刘三为主。总兵白玉击刘三于泰和县小南门，败绩，杀官军一千五百余人，失亡盔甲枪刀二千，神器七十余。攻破霍丘，杀万人，执指挥潘翀，释之。杀都指挥三保，射杀河南布政司经历任杰，军民死者千余人。至鹿邑，鹿邑溃，执守城千户。有陈翰者，自称兵部主事，乞为刘三子。至新蔡，致仕知府张释率众遗刘三金帛万计，不攻去。当是时，河淮南北官吏，望风遁。诸将利劫掠，战不力，贼势日盛。刘三妄欲举大事，与陈翰、宁龙谋兵无主必乱，共推刘三为奉天征讨大元帅，赵鐩更名怀忠，称副元帅，小张永前军，管四后军，刘资左军，马武右军，邢老虎中军，并称都督，陈翰为侍谋军国元帅长史。分二十八营，应二十八宿，各树大旗为号。置金旗二，大书：“虎贲三千，直抵幽、燕之地；龙飞九五，重开混沌之天。”又造钓牌，令所至官吏修道路桥梁，备刍粮酒肉供军，降者秋毫无犯，拒者寸草不遗。<br>
<br>
　　刘六等攻徐州，掠淮西。刘七等觇知谷大用、毛锐等驻军临清，复拥众走霸州。贼以十二月朔车驾出郊宫省牲，图犯御跸。时兵部尚书何鉴未寝，左右无一吏卒，乃自具帖子，令厕卒递入长安门。逐门递入司礼监，转奉上知。复传示各衙门，严加防守。又缒城赍报通州、良乡、涿州各守备官，整备兵马，兼以常制驾出南郊，分调军马于南海子、卢沟桥、羊房角三处下营，以防冲突。处分甫定，漏下五鼓矣。有顷，上命司礼监太监召鉴至左顺门，问今日驾可出否？对曰：“驾当早出，以安人心。”车驾遂出，迄暮方回。贼知有备，不敢犯。<br>
<br>
　　十二月刘六等西奔，掠新城、雄县、定兴、安肃、易州、涞水而南，破高阳、蠡县、博野、容城、深泽、束鹿，觇知祁州有备，乃迂道竟攻临城、高邑、成安、饶阳，由真定掠赵州、安平，直抵晋州、藁城、柏乡、内丘、南河、衡水等处。鉴计贼非东向临清，必南奔彰德，移文促陆完督军分道追袭。至彰德，贼方围汤阴，闻官军至，望风遁去。许泰、冯祯、郄永、金辅、李瑾、张俊、成钊追战败之，渡河溺死者无算。刘七等复纠众万余，围李瑾、冯祯营，许泰与祯、瑾内外夹攻，败之，贼遁去。<br>
<br>
　　刘六、刘七、齐彦名、刘三、赵鐩、邢老虎等复分掠山东、河南。贼欲牵制官军，故分寇其势益炽。<br>
<br>
　　刘三等攻陷上蔡县，知县霍瑄死之。前锋临商水，知县率吏民降。进攻西平，知县王佐拒敌，被执，骂不绝口，贼支解之。乘胜攻破舞阳，劫狱，狱有僧德静，伪称唐府宫人子，贼党贾勉儿留之。至叶县，执知县唐天恩，并其父杀之。攻襄城，襄城人馈银马，不攻。攻破宝丰县，佥事孙盘赍黄榜抚贼。赵鐩复书曰：“群奸在朝，浊乱海内，诛杀谏臣，屏斥元老。乞皇上独断，枭群奸之首以谢天下，斩臣之首以谢群奸。”有掠县令妻子者，鐩杀之。破裕州杀都指挥詹济、同知郁采，屠其城。<br>
<br>
　　命辽东巡抚都御史彭泽提督军务，以咸宁伯仇钺为平贼将军，充总兵官，帅延绥、榆林诸路军马讨河南贼。泽至，大陈军容，擐甲引见诸大校，责以退缩，严军政，论行法，建纛，诸大校无不惕息，顿首请自效。良久释之，遂鼓行前。时河南亲藩告急，何鉴建议复于宣府、大同、辽东、延绥诸将部下，续调未发官军，分道赴之。复以诸贼分责诸将，计日剿灭。<br>
<br>
　　七年春正月，刘六等复攻霸州。何鉴续调宣府边兵在涿州者遏之，贼遁去。先是，陆完闻贼北奔，恐犯京师，即调许泰、却永追至德州。泰、永方恐后期获罪，而贼东遁之报忽至，泰、永惊喜久之，乃知遏贼宣府续调兵也。尝语人曰：“何公此举，既解霸州之危，复舒吾辈之罪。”既而辽东续调军亦至，却永率边军追贼，至山东，大败贼李隆于穆陵关。隆奔刘七营，刘七恶其反复，斩之。并其众复归河南。陆完分调诸将许泰等大败贼众于汴北。时抚治郧阳李士实亦发兵夹攻，贼奔商水，仓皇阻河，不能渡。官军并力蹙之，方可殄灭，而纪功御史雷宗力劝诸将朝崇府。盘薄久之，贼因得渡商水。何鉴劾宗阻误兵机，逮下狱。<br>
<br>
　　伏羌伯毛锐至真定，败绩。锐衰老怯懦，所领京军万余，皆怯不谙战。谷大用拥众观望，不敢进。锐帅师至真定，遇刘七等，与战大败；适许泰援至，锐仅以身免。失亡所佩将军印，征回京师，以与大用同事不问，罢归第。<br>
<br>
　　二月，赵鐩等攻唐县。先后二十八日，不破。邢老虎病死，鐩并其众，号十三万，骑五千，转掠襄阳、樊城、枣阳、随州、新野。破泌阳，前大学士焦芳仅以身免，尽发其先世冢墓无遗骸。取芳衣冠被庭树，历数其恶，命剑士斩之，曰：“吾手诛此贼，以谢天下。”进攻均州，不克，贼党声言欲屠城。赵鐩以马文升家在围中，引众去之。总制彭泽、咸宁伯仇钺督各边将帅败鐩于西平县杀贼二千余人，夺回马骡器械无算。鐩奔鄢陵，焚掠而过。至新郑、郑州，攻城不能入，遂至荥阳、汜水，攻偃师。<br>
<br>
　　升陆完右副都御史。先是，杨一清议擒斩贼三名者，升一级。时刘六、刘七、齐彦名虽拥众数万，然多劫掠胁从之徒，其亲信骁勇善骑射者，不及千人。官军每追及，贼首驱胁从良民对敌，并弃所掠财帛奔逸而去。官军竞取财帛，斩获胁从首级，屡报捷音，陆完、谷大用降敕奖励十余次，前后报功万计；而正贼卒无获者，甚至贼已去而官军遇平民，亦杀之以报功。大同游击江彬过冀州，入民家，杀二十三人。有司申状，大用、完皆不问。大用复奏带权势子弟仆从坐功冒级，日费饩廪。自出师以来，刍粮犒赏，费太仓银二百余万，府库为之虚耗。<br>
<br>
　　三月，刘三、赵鐩等至河南府，参将金辅惧不敢渡河。总兵冯祯率榆林兵方列阵，而姚信所部京军驰越祯前，失利先遁。贼麾众突至，祯下马力战死。贼亦杀伤多，乘夜奔汝州，复犯汝宁府，杀湖广土军数十人。入颍州朱皋镇，官军追败之。前后斩贼及渡河淹死人马五千有余，沿途逃散者甚众。鐩等由光山、六安州攻破舒城，劫掠人马。<br>
<br>
　　夏四月，桐柏知县李聚率乡兵败赵鐩于县外，生擒潘僧等八名。泌阳县刘机率乡兵擒获逆盗刘喜等。总制彭泽督官军败赵鐩于六安州，杀获四百余人。追至定远，连败之。湖广佥事郭韶败刘三、赵鐩等于应山县二郎畋、广水店，追逐悬崖溺水者千余人。彭泽同巡抚刘丙督各路军马追杀鐩等于应山并子铺、随州蓬甑山等处，刘三、刘资等潜匿山谷去。<br>
<br>
　　李鋐率边军败刘六等于临煦沂水，殄之。刘六、刘七等东入登、莱，掠胶州、平度、莱阳，破文登、招远，攻围宁海。陆先复分调许泰、却永合兵追剿。贼溃，分两队。一队由高密西奔，李鋐追至沂水，剿杀无遗。刘六、刘七、齐彦名等复北走霸州，犯香河、宝坻、玉田诸县。败官军，杀参政王杲于武清八里庄。兵部奏调参将成钊等统领京军。陆完、宁杲亦分调诸将会兵截杀。贼过马东圈，杀戮宁杲子弟兵甚众，乃越霸州，竟往雄县，迤南直抵山东。贼虽屡衄，然随在胁聚，寡而复众。先是，正月，刘六等自文安而下，二月，至宿迁，屯小河口，劫船欲渡。指挥周正御之，不得前。退往桃源，屯于城子河，率众万余掠邳州之泇口集。遂由赣榆过郯城。既拥众，复寇邳州。贼皆白衣，弥漫郊野，知州周尚化悉力拒走之。三月，贼过吕梁，沿途焚掠无遗。总兵刘晖破贼于滕之吕孟社。寻败贼于邳之郭家庄，杀获千余人。贼且战且走，至鱼头集，复破之。四月，贼奔登州海套，陆完率大军与刘六、刘七、齐彦名等遇于嵩浅坡、古县集等处。时宣、大铁骑及中上材官、良家子悉集，将十万人合围。诸军奋勇鏖战，斩首二千三百，杀伤三千有奇，俘获百余，诸酋渠殆尽。六、七、彦名独挟骁骑三百余溃围而走，间道驰至河西务，其势无前。诸军悉出，莫能御。贼将北出塞外，尼关险不得通，乃复越临清而南下邳之新安，迤逦马家浅、双沟，频欲渡不得，复由灵壁西南而去。<br>
<br>
　　闰五月，刘三自河南入罗田，转掠黄陂，都指挥陈表击败之，还据罗田。仇钺击贼于光山，神周、姚信为左，时源、金辅为右，大败之，斩首三百九十人，盗奔六安。诸将进至七里冈，贼分为三。神周追赵风子，姚信追贾勉儿。二贼急复合，其党张通等率众数千降。鐩屡与官军战不利，陈翰见势败，亦向总兵仇钺降。时源、金辅追刘三，由黄陂、光、罗至桐柏、南召。从骑十七人，夜亡其半。至土地陂，指挥王瑾射刘三，中其左目，三纵火自焚，瑾灭火斩其首。都指挥朱忠等复追击贾勉儿于扶沟，贼奔沙河，溺死者甚众。追至永城，勉儿变姓名，匿项城之下村，老人王斌获之，余众悉溃。赵风子走德安，知事不成，行至应山县东化山坡下，遇僧真安，因削鬀须发，藏度牒，令贼党邢本道等各散。遂同真安欲渡江从江西贼，再图大举。湖广巡抚刘丙督官军擒邢本道等三十余人于随州天王险寨等处，斩贼百余级，获马骡器械千数。本道被获，始知鐩削发遁去，分命各道物色之。武昌卫军人赵成、赵宗等行至黄陂县九十三里陂遇鐩过，见鐩状貌异常，思与颁示合，心疑之。追至武昌江夏县管家套，鐩入军人唐虎店饭，成等进擒之，搜获真安度牒，槛车入京伏诛。<br>
<br>
　　刘七、杨寡妇以千骑犯利津，佥事许逵追至高苑，败之。钱鸾以百骑劫德平，逵复引兵追至杨二庄，尽歼之。刘六、刘七围邳州，督漕都御史张缙击败之。东海千户张瀛率锐卒开栅迎敌。贼三骑驰突而前，皆渠帅也，中矢毙，其党悉遁。六等遂从枣林渡邳，骑能属者才三百人。奔河南光山、确山入湖广，弃马登舟，沿江掠聚，复聚党至七百人，驻兵武昌阳逻团风镇。湖广巡抚都御史马炳然携家赴官，贼遇之丁烂泥铺。胁与俱至南京，炳怒骂之，遂遇害，掠其家人。<br>
<br>
　　内旨立监枪名。太监陆誾以陆完讨贼久不灭，谋出统军。礼部尚书傅珪曰：“今兵老民疲，直以多冒功者失将士心，祸旦夕及宗社，诸公尚唯唯乎？”力争之。明日，竟遣誾监枪出征，传旨令珪致仕。<br>
<br>
　　刘六为湖广官军所追，风折帆樯，击死于水。其子刘仲淮数人亦死。刘七、齐彦名等纠合水寇，自黄州下九江，剽湖口、彭泽等一带郡邑，经安庆、太平、仪真，所过残灭。<br>
<br>
　　六月，陆完帅诸将边兵，驰至扬州，斩退避指挥程鹏。刘七、庞文宣等舟过芜湖，操江官军不敢逼。直抵瓜州，烧毁战船，抢夺军器，镇江官军御之，败绩。杀掠过坝，泊于通州之狼山、常熟之福山港。遂凌驾江面，纵横上下，通、泰、如皋滨江之区，咸被创残。秋七月，刘七等复自通州溯流上犯九江，刘七、彦名等在江，不安舟居，日上通州游掠，欲自通、泰登岸趋淮安，复还山东，为扬州官军所拒。与其党韩三等谋复自海门而上，溯流过采石，泊芜湖之月子湖。贼凡三过南京，往来如入无人之境。贼在海门东七里港，谋入海，由张网海口深入裹河不果，又泊隶上、断腰地方。遂自湖口县乘风而西，寇南康，迤逦蕲、黄，登光州、固始，还泛九江、安庆，至石灰河江口，遂往铜陵。时陆完自临清驰至江上，都御史张缙、王镇、丛兰、俞谏及副总兵时源等分兵守要害。贼复沿江东下，越瓜州，蹂周家桥，历孟渎下港，掠常州，杀常州守李嵩，遂犯江阴，杀县丞余凌云，仍泊狼山下。贼有舟三千余，众六七百人。陆完至镇江，留总兵仇钺驻温恭，骑兵驻江北，刘晖、却永以舟师趋江阴。<br>
<br>
　　七月，刘七等既泊狼山，其党以失地利相尤，多溃去。<br>
<br>
　　丁丑，贼率众二百余攻通州，我军击之，贼退入船。是夕，飓风大作，贼船皆解散飘堕，其众颠踣不支，呕泄臭秽，自相击撞。苏人有应募献计用火攻，其名“水老鸦”，藏药及火于炮矢中发之。又为形如鸟喙，持之入水，以喙钻船，机发自为运转，转透船沉。试贼一舟，沉之。贼益骇，势迫，乃登山团聚，或下崖散逸，辄为通州兵所蹙。通州最与贼密迩，而守吏亦特严整。壬辰，夜三鼓，副总兵刘晖帅东兵，千总任玺帅大同兵，游击却永帅宣府兵并进。<br>
<br>
　　癸巳，与贼战，我军声焰震天，风火交炽，贼披靡，跻山巅古垣，凭高控险，枪矢瓦石雨下，鏖战。贼初不识山路，火势既炽，僧行居人逸出，贼从之上下得路，而我军方奋勇直前。日加晡，刘晖率部将张春、萧泽、高云、李春美、饶征等誓死决战。分军为三，刘晖在山北，却永在山南，皆戴盾跪行而上，手施枪炮，且上且攻，盾上矢集如猬，不退，遂夺其垣。贼坠崖死者无算，其余先具舴艋山下，以备逃窜。至是觅婴谷下山，争船不得入。刘晖立崖下，百矢齐发。刘七势迫，遂赴水死。彦名为宣府游兵小旗张鉴斩首。刘晖擒获余贼及庞文宣等，解京伏诛。贼逸而北者，高云追斩之，皆尽。<br>
<br>
　　九月，论平流贼功，封谷大用弟谷大宽为高平伯，陆誾弟陆永为镇平伯，咸宁伯仇钺进封咸宁侯，并赐诰券，世袭。都御史陆完、彭泽加太子少保，完召回掌院事，荫一子锦衣卫百户。内阁李东阳、杨廷和、梁储、费宏各荫一子锦衣卫正千户。<br>
<br>
　　谷应泰曰：<br>
<br>
　　刘六、刘七、齐彦名等初发难于霸州，赵鐩、邢老虎、刘三等附之，而盗愈剧。至鐩等入河南，七等入山东，是群盗分寇之始也。既而并兵薄都城，至尊仓皇，召对左顺，中旨夜出，指授方略，社稷无人，几于发蒙振落矣。乃冯祯才破鐩于景州，而田彬没全师于山左，许泰甫奏捷于裴岩，而刘七屠名城于冀右，徒败车奔，旗靡辙乱，以此易彼，得不偿失。游魂坐大，祸延淮北。贼骑有京观之筑，池隍无即墨之坚。指斥乘舆，妄陈天命，而群盗再薄都城矣。<br>
<br>
　　夫金汤天险，百灵呵护，么么小寇，敢尔蹂躏，则以七等固尝潜入宫门，纵观禁掖，窥龙颜于豹房，分天香于御苑。彼项籍偶观会稽，石勒倚啸东门，亦未有睥睨彤闱，鼾寝卧榻，如兹盗者也。于是宫门晨扃，南郊几阻。征调繁兴，六师云集，然后七等再入齐，鐩等再入豫。自此以后，盗不复合。刘三、赵鐩猖獗于两河，巡抚彭泽以大同、辽东、宣府之师御之。刘六、刘七枝蔓于济北，少司马陆完及祯、晖、许泰诸将御之。其余咸宁侯仇钺、伏羌伯毛锐、中贵谷大用、边将江彬，类皆将门世冑，良卒信臣，莫不赤羽耀日，铁骑屯云。然而鱼駴鸟穷，狼奔豕突，偏师少利，拥麾不前，军气初扬，缓追逸贼，甚至斩掠难民，邀勋幕府。纨袴舆徒，动加青紫，太仓少府，滥若泥沙，此怨毒所以日深，中原所以不靖也。既而鐩等屡挫，自豫南窜楚境，杨虎溺而贼势蹙，赵鐩擒而贼党尽矣。七等自齐北掠京畿，南窥徐、宿，锋似鸱张，势亦穷迫，由邳流豫，由豫流楚，刘六沉于水滨，此亦天亡之秋也。然而舍陆登舟，死灰复燃，贾其余勇，三江骚动，天门无安都之栅，京口无徐盛之城。踰楚窥吴，如履平地。幸而妖星已陨，风伯扬威。当是时，刘晖帅辽东兵，任玺帅大同兵，却永帅宣府兵，聚天下之全力，扑穷途之逋寇，犹莫不水战火攻，矢穷弦绝，然后骨载专车，头行万里。<br>
<br>
　　当其始也，刘瑾以威激之，张忠以贿纵之。及其继也，宁杲以酷激之，马中锡以抚纵之。事发于中宫，祸成于庸帅。卒之封爵定勋，先及中人子弟焉。夫张让通书张角，黄巾平而让等俱封列侯；令孜致乱黄巢，长安破而令孜居功扈驾。败亡之主，各贤其臣，而五省生灵，鱼糜肉烂。悲夫！<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="https://ebooksir.github.io/">书大师(<font face="华文新魏">ebooksir.github.io</font>)</a></td>
			</tr>
			<tr>
				<td align="center" colspan="2"><a href="44.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a href="46.htm">下一页</a>&nbsp;<script src="https://ebooksir.github.io/41tf/fy.js"></script></td>
			</tr>
		</table>
		</center>

<center>
<script src="https://ebooksir.github.io/41tf/05x.js"></script>
</center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>


</body>


<!-- Mirrored from www.ebooksir.github.io/shishu/msjs/45.htm by HTTrack Website Copier/3.x [XR&CO'2007], Thu, 21 Mar 2013 06:10:23 GMT -->
</html>
