<HTML>
<!-- Mirrored from www.ebooksir.github.io/shishu/jts/034.htm by HTTrack Website Copier/3.x [XR&CO'2007], Thu, 21 Mar 2013 05:27:24 GMT -->
<HEAD><meta charset="utf-8"><TITLE>书大师_旧唐书_志第十 音乐三</TITLE>
<META NAME="keywords" CONTENT="沈昫 旧唐书 志第十 音乐三">
<META NAME="description" CONTENT="沈昫 - 旧唐书 - 志第十 音乐三">

<style>
<!--
#page {position:absolute; z-index:0; left:0px; top:0px}
.tt3 {font: 9pt/12pt "宋体"}
.tt2 {font: 12pt/15pt "宋体"}
a {text-decoration:none}
a:hover {color: blue;text-decoration:underline}
-->
</style>

</head>





<div align="center">

</div><body text="#000000" aLink=#9900ff link=#006699 vLink=#006699 bgcolor="#F5F8F8" leftmargin="3" topmargin="3" marginheight="3" marginwidth="3">
<TABLE WIDTH="100%" CELLPADDING=10 CELLSPACING=0 BORDER=0>
<TR>
<TD CLASS="tt3" VALIGN="top" width="8%"  ><strong><A HREF="035.htm">后一页</A><BR>
<A HREF="033.htm">前一页</A><BR>

<A HREF="index.htm">回目录</A><BR>
<A HREF="https://ebooksir.github.io/index.htm">回首页</A><BR>
</strong>
</TD>
<TD class="tt2"  width="84%" style="line-height: 150%"><center><FONT style="FONT-SIZE: 16.5pt" COLOR="#FF6666" FACE="楷体_GB2312"><B>志第十 音乐三</B></center></FONT>
<hr color="#EE9B73" size="1" width="94%">
<BR>
<BR>
　　贞观二年，太常少卿祖孝孙既定雅乐，至六年，诏褚亮、虞世南、魏徵等分制乐章。其后至则天称制，多所改易<!--scrip>建筑；阶级斗争是社会发展的动力；生产方式的矛盾运动是<scrip-->，歌辞皆是内出。开元初，则中书令张说奉制所作，然杂用贞观旧词。自后郊庙歌工乐师传授多缺，或祭用宴乐，或郊称庙词。二十五年，太常卿韦縚令博士韦逌、直太乐尚冲、乐正沈元福、郊社令陈虔申怀操等，铨叙前后所行用乐章，为五卷，以付太乐、鼓吹两署，令工人习之。时太常旧相传有宫、商、角、徵、羽《宴乐》五调歌词各一卷，或云贞观中侍中杨恭仁妾赵方等所铨集，词多郑、卫，皆近代词人杂诗，至縚又令太乐令孙玄成更加整比为七卷。又自开元已来，歌者杂用胡夷里巷之曲，其孙玄成所集者，工人多不能通，相传谓为法曲。今依前史旧例，录雅乐歌词前后常行用者，附于此志。其五调法曲，词多不经，不复载之。
<BR>
　　冬至祀昊天于圆丘乐章八首贞观二年，祖孝孙定雅乐。贞观六年，褚亮、虞世南、魏徵等作此词，今行用。
<BR>
　　降神用《豫和》：
<BR>
　　上灵眷命兮膺会昌，盛德殷荐叶辰良。景福降兮圣德远。玄化穆兮天历长。
<BR>
　　皇帝行用《太和》：
<BR>
　　穆穆我后，道应千龄。登三处大，得一居贞。礼唯崇德，乐以和声。百神仰止，天下文明。
<BR>
　　登歌奠玉帛用《肃和》：
<BR>
　　阳播气，甄耀垂明。有赫圆宰，深仁曲成。日丽苍璧，烟开紫营。聿遵虔享，式降鸿祯。
<BR>
　　迎俎入用《雍和》：
<BR>
　　钦惟大帝，载仰皇穹。始命田烛，爰启郊宫。《云门》骇听，雷鼓鸣空。神其介祀，景祚斯融。
<BR>
　　酌献饮福用《寿和》：
<BR>
　　八音斯奏，三献毕陈。宝祚惟永，晖光日新。
<BR>
　　送文舞出迎武舞入用《舒和》：
<BR>
　　迭璧凝影皇坛路，编珠流彩帝郊前。已奏黄钟歌大吕，还符宝历祚昌年。
<BR>
　　武舞作用《凯安》：
<BR>
　　昔在炎运终，中华乱无象。酆郊赤乌见，邙山黑云上。大赉下周车，禁暴开殷网。幽明同叶赞，鼎祚齐天壤。
<BR>
　　送神用《豫和》：
<BR>
　　歌奏毕兮礼献终，六龙驭兮神将升。明德感兮非黍稷，降福简兮祚休征。
<BR>
　　又郊天乐章一首太乐旧有此辞，不详所起。
<BR>
　　送神用《豫和》：
<BR>
　　苹蘩礼著，黍稷诚微。音盈凤管，彩驻龙旗。洪歆式就，介福攸归。送乐有阕，灵驭遄飞。
<BR>
　　则天大圣皇后大享昊天乐章十二首　御撰
<BR>
　　第一：
<BR>
　　太阴凝至化，贞耀蕴轩仪。德迈娥台敞，仁高姒幄披。扪天遂启极，梦日乃升曦。
<BR>
　　第二：
<BR>
　　赡紫极，望玄穹。翘至恳，罄深衷。听虽远，诚必通。垂厚泽，降云宫。
<BR>
　　第三：
<BR>
　　乾仪混成冲邃，天道下济高明。阳晨披紫阙，太一晓降黄庭。圆坛敢申昭报，方璧冀展虔情。丹襟式敷衷恳，玄鉴庶察微诚。
<BR>
　　第四：
<BR>
　　巍巍睿业广，赫赫圣基隆。菲德承先顾，祯符萃眇躬。铭开武岩侧，图荐洛川中。微诚讵幽感，景命忽昭融。有怀惭紫极，无以谢玄穹。
<BR>
　　第五：
<BR>
　　朝坛雾卷，曙岭烟沉。爰设筐币，式表诚心。筵辉丽璧，乐暢和音。仰惟灵鉴，俯察翘襟。
<BR>
　　第六：
<BR>
　　昭昭上帝，穆穆下临。礼崇备物，乐奏锵金。兰羞委荐，桂醑盈斟。敢希明德，聿罄庄心。
<BR>
　　第七：
<BR>
　　钅尊浮九醖，礼备三周。陈诚菲奠，契福神猷。
<BR>
　　第八：
<BR>
　　奠璧郊坛昭大礼，锵金拊石表虔诚。始奏《承云》娱帝赏，复歌《调露》暢《韶英》。
<BR>
　　第九：
<BR>
　　荷恩承顾托，执契恭临抚。庙略静边荒，天兵曜神武。有截资先化，无为遵旧矩。祯符降昊穹，大业光寰宇。
<BR>
　　第十：
<BR>
　　肃肃祀典，邕邕礼秩。三献已周，九成斯毕。爰撤其俎，载迁其实。或升或降，唯诚唯质。
<BR>
　　第十一：
<BR>
　　礼终肆类，乐阕九成。仰惟明德，敢荐非馨。顾惭菲奠，久驻云軿。瞻荷灵泽，悚恋兼盈。
<BR>
　　第十二：
<BR>
　　式乾路，辟天扉。回日驭，动云衣。登金阙，入紫微。望仙驾，仰恩徽。
<BR>
　　景龙三年中宗亲祀昊天上帝乐章十首
<BR>
　　降神用《豫和》：
<BR>
　　天之历数归睿唐，顾惟菲德钦昊苍。选吉日兮表殷荐，冀神鉴兮降阳。
<BR>
　　皇帝行用《太和》圆钟宫
<BR>
　　恭临宝位，肃奉瑶图。恆思解网，每轸泣辜。德惭巢燧，化劣唐虞。期我良弼，式赞嘉谟。
<BR>
　　告谢圆钟宫：
<BR>
　　得一流玄泽，通三御紫宸。远叶千龄运，遐销九域尘。绝瑞骈阗集，殊祥络绎臻。年登庆西亩，稔岁贺盈囷。
<BR>
　　登歌用《肃和》无射均之林钟羽：
<BR>
　　悠哉广覆，大矣曲成。九玄著象，七曜甄明。珪璧是奠，醖酎斯盈。作乐崇德，爰暢《咸英》。
<BR>
　　迎俎用《雍和》圆钟均之黄钟羽：
<BR>
　　郊坛展敬，严配因心。孤竹箫管，空桑瑟琴。肃穆大礼，铿锵八音。恭惟上帝，希降灵歆。
<BR>
　　酌献用《福和》圆钟宫：
<BR>
　　九成爰奏，三献式陈。钦承景福，恭托明禋。
<BR>
　　中宫助祭升坛用函钟宫：
<BR>
　　坤元光至德，柔训阐皇风。《芣苡》芳声远，《螽斯》美化隆。睿范超千载，嘉猷备六宫。肃恭陪盛典，钦若荐禋宗。
<BR>
　　亚献用函钟宫：
<BR>
　　三灵降飨，三后配神。虔敷藻奠，敬展郊禋。
<BR>
　　送文舞出迎武舞入用《舒和》：圆钟均之中吕商
<BR>
　　已陈粢盛敷严祀，更奏笙镛协雅声。璇图宝历欣宁谧，晏俗淳风乐太平。
<BR>
　　武舞作用《凯安》圆钟均之无射徵：
<BR>
　　堂堂圣祖兴，赫赫昌基泰。戎车盟津偃，玉帛涂山会。舜日启祥晖，尧云卷征旆。风猷被有截，声教覃无外。
<BR>
　　开元十一年玄宗祀昊天于圆丘乐章十一首
<BR>
　　降神用《豫和》圆钟宫三成，黄钟角一成，太簇徵一成，姑洗羽一成，已上六变词同。：
<BR>
　　至矣丕构，蒸哉太平。授牺膺箓，复禹继明。草木仁化，《凫鹥》颂声。祀宗陈德，无愧斯诚。
<BR>
　　迎神用《歆和》：
<BR>
　　崇禋已备，粢盛聿修。洁诚斯展，钟石方遒。
<BR>
　　皇祖光皇帝室酌献用《长发》黄钟宫。词同贞观《长发》。
<BR>
　　太祖景皇帝室酌献用《大基》太簇宫。词同贞观《大基》。
<BR>
　　代祖元皇帝室酌献用《大成》姑洗宫。词同贞观《大成》。
<BR>
　　高祖神尧皇帝室酌献用《大明》蕤宾宫。词同贞观《大明》。
<BR>
　　太宗文武圣皇帝室酌献用《崇德》夷则宫。词同贞观《崇德》。：
<BR>
　　高宗天皇大帝室酌献用《钧天》黄钟宫。词同光宅钧天。
<BR>
　　义宗孝敬皇帝室酌献用《承光》黄钟宫：
<BR>
　　金相载穆，玉裕重晖。养德清禁，承光紫微。乾宫候色，震象增威。监国方永，宾天不归。孝友自衷，温文性与。龙楼正启，鹤驾斯举。丹扆流念，鸿名式序。中兴考室，永陈彝俎。
<BR>
　　皇帝饮福用《延和》黄钟宫：
<BR>
　　巍巍累圣，穆穆重光。奄有区夏，祚启隆唐。百蛮饮泽，万国来王。本枝亿载，鼎祚逾长。
<BR>
　　皇帝行用《太和》：
<BR>
　　郊坛齐帝，礼乐祠天。丹青寰宇，宫徵山川。神祇毕降，行止重旋。融融穆穆，纳祉洪延。
<BR>
　　登歌奠玉帛用《肃和》：
<BR>
　　止奏潜聆，登仪宿转。大玉躬奉，参钟首奠。簠簋聿升，牺牲递荐。昭事颙若，存存以伣。
<BR>
　　迎俎入用《雍和》：
<BR>
　　烂云普洽，律风无外。千品其凝，九宾斯会。禋樽晋烛，纯牺涤汰。玄覆攸广，鸿休汪濊。
<BR>
　　皇帝酌献天神用《寿和》：
<BR>
　　六变爰阕，八阶载虔。祐我皇祚，于万斯年。
<BR>
　　酌献配座用《寿和》：
<BR>
　　于赫圣祖，龙飞晋阳。底定万国，奄有四方。功格上下，道冠农黄。郊天配享，德合无疆。
<BR>
　　饮福酒用《寿和》：
<BR>
　　崇崇太畤，肃肃严禋。粢盛既洁，金石毕陈。上帝来享，介福爰臻。受厘合福，宝祚惟新。
<BR>
　　送文舞出迎武舞入用《舒和》：
<BR>
　　祝史正辞，人神庆叶。福以德昭，享以诚接。六变云备，百礼斯浃。祀事孔明，祚流万叶。
<BR>
　　武舞用《凯安》：
<BR>
　　馨香惟后德，明命光天保。肃和崇圣灵，陈信表皇道。玉鏚初蹈厉，金匏既静好。
<BR>
　　礼毕送神用《豫和》：
<BR>
　　大号成命，《思文》配天。神光肸蚃，龙驾言旋。眇眇阊阖，昭昭上玄。俾昌而大，于万斯年。
<BR>
　　皇帝还大次用《太和》：
<BR>
　　六成既阕，三荐云终。神心具醉，圣敬愈崇。受厘皇邸，回跸帷宫。穰穰之福，永永无穷。
<BR>
　　玄宗开元十三年封泰山祀天乐章十四首中书令燕国公张说作，今行用。
<BR>
　　降神用《豫和》六变夹钟宫之一：
<BR>
　　款泰坛，柴泰清。受天命，报天成。竦皇心，荐乐声。志上达，歌下迎。
<BR>
　　夹钟宫之二：
<BR>
　　亿上帝，临下庭。骑日月，陪列星。嘉祝信，大糦馨。澹神心，醉皇灵。
<BR>
　　夹钟宫之三：
<BR>
　　相百辟，贡八荒。九歌叙，万舞翔。肃振振，锵皇皇。帝欣欣，福穰穰。
<BR>
　　黄钟宫：
<BR>
　　高在上，道光明。物资始，德难名。承眷命，牧苍生。寰宇谧，太阶平。
<BR>
　　太簇徵：
<BR>
　　天道无亲，至诚与邻。山川偏礼，宫徵惟新。玉帛非盛，聪明会贞。正斯一德，通乎百神。
<BR>
　　姑洗羽：
<BR>
　　飨帝飨亲，维孝维圣。缉熙懿德，敷扬成命。华夷志同，笙镛礼盛。明灵降止，感此诚敬。
<BR>
　　迎送皇帝用《太和》：
<BR>
　　孝敬中发，和容外彰。腾华照宇，如升太阳。贞璧就奠，玄灵垂光。礼乐具举，济济洋洋。
<BR>
　　登歌奠玉帛用《肃和》羽调：
<BR>
　　奠祖配天，承天享帝。百灵咸秩，四海来祭。植我苍璧，布我玄制。华日徘徊，神灵容裔。
<BR>
　　迎俎入用《雍和》：
<BR>
　　俎豆有馝，洁粢丰盛。亦有和羹，既戒既平。鼓钟管磬，肃唱和鸣。皇皇后祖，赉我思成。
<BR>
　　酌献用《寿和》黄钟宫调：
<BR>
　　蒸蒸我后，享献惟夤。躬酌郁鬯，跪奠明神。孝莫孝乎配上帝以亲，敬莫敬乎教天下为臣。
<BR>
　　皇帝饮福用《寿和》：
<BR>
　　皇祖严配，配享皇天。皇皇降嘏，天子万年。
<BR>
　　送文舞出迎武舞入用《舒和》商调：
<BR>
　　六钟翕协六变成，八佾倘佯八风生。乐《九韶》兮人神感，美《七德》兮天地清。
<BR>
　　终献亚献用《凯安》：
<BR>
　　列祖顺三灵，文宗威四海。黄钺诛群盗，硃旗扫多罪。戢兵天下安，约法人心改。大哉干羽意，长见风云在。
<BR>
　　送神用《豫和》夹钟宫调：
<BR>
　　礼乐终，烟燎上。怀灵惠，结皇想。归风疾，回风爽。百福来，众神往。
<BR>
　　正月上辛祈谷于南郊乐章八首贞观中褚亮作，今行用。
<BR>
　　降神用《豫和》词同冬至圆丘。
<BR>
　　皇帝行用《太和》词同冬至圆丘。
<BR>
　　登歌奠玉帛用《肃和》《贞观礼》，祀感帝用此词，显庆已后，词同冬至圆丘。：
<BR>
　　履艮斯绳，居中体正。龙运垂祉，昭符启圣。式事严禋，聿怀嘉庆。惟帝永锡，时皇休命。
<BR>
　　迎俎用《雍和》：
<BR>
　　殷荐乘春，太坛临曙。八簋盈和，六瑚登御。嘉稷匪歆，德馨斯饫。祝嘏无易，灵心有豫。
<BR>
　　皇帝酌献饮福酒用《寿和》词同冬至圆丘。
<BR>
　　送文舞出迎武舞入用《舒和》：
<BR>
　　玉帛牺牲申敬享，金丝戚羽盛音容。庶俾亿龄禔景福，长欣万宇洽时邕。
<BR>
　　武舞用《凯安》词同冬至圆丘。
<BR>
　　送神用《豫和》词同冬至圆丘。
<BR>
　　季秋享上帝于明堂乐章八首贞观中褚亮等作，今行用。
<BR>
　　降神用《豫和》词同冬至圆丘。
<BR>
　　皇帝行用《太和》词同冬至圆丘。
<BR>
　　登歌奠玉帛用《肃和》：
<BR>
　　象天御宇，乘时布政。严配申虔，宗禋展敬。樽罍盈列，树羽交映。玉币通诚，祚隆皇圣。
<BR>
　　迎俎用《雍和》：
<BR>
　　八牖晨披，五精朝奠。雾凝璇篚，风清金县。神涤备全，明粢丰衍。载结彝俎，陈诚以荐。
<BR>
　　皇帝酌献饮福用《寿和》词同冬至圆丘。
<BR>
　　送文舞出迎武舞入用《舒和》：
<BR>
　　御扆合宫承宝历，席图重馆奉明灵。偃武修文九围泰，沉烽静柝八荒宁。
<BR>
　　武舞用《凯安》词同冬至圆丘。
<BR>
　　送神用《豫和》词同冬至圆丘。
<BR>
　　则天大圣皇后享明堂乐章十二首御撰
<BR>
　　外办将出：
<BR>
　　总章陈昔典，衢室礼惟神。宏规则天地，神用叶陶钧。负扆三春旦，充庭万宇宾。顾己诚虚薄，空惭驭兆人。
<BR>
　　皇帝行用黄钟宫：
<BR>
　　仰膺历数，俯顺讴歌。远安迩肃，俗阜时和。化光玉镜，讼息金科。方兴典礼，永戢干戈。
<BR>
　　皇嗣出入升降：
<BR>
　　至人光俗，大孝通神。谦以表性，恭惟立身。洪规载启，茂典方陈。誉隆三善，祥开万春。
<BR>
　　迎送王公：
<BR>
　　千官肃事，万国朝宗。载延百辟，爰集三宫。君臣得合，鱼水斯同。睿图方永，周历长隆。
<BR>
　　登歌大吕均无射羽：
<BR>
　　礼崇宗祀，志表严禋。笙镛合奏，文物惟新。敬遵茂典，敢择良辰。洁诚斯著，奠谒方申。
<BR>
　　配飨：
<BR>
　　笙镛间鸣玉，文物昭清晖。粹影临芳奠，休光下太微。孝思期有感，明洁庶无违。
<BR>
　　宫音：
<BR>
　　履艮苞群望，居中冠百灵。万方资广运，庶品荷裁成。神功谅匪测，盛德实难名。藻奠申诚敬，恭祀表惟馨。
<BR>
　　角音：
<BR>
　　出震位，开平秩。扇条风，乘甲乙。龙德盛，鸟星出。荐珪篚，陈诚实。
<BR>
　　徵音：
<BR>
　　赫赫离精御炎陆，滔滔炽景开隆暑。冀延神鉴俯兰樽，式表虔襟陈桂俎。
<BR>
　　商音：
<BR>
　　律中夷则，序应收成。功宣建武，仪表惟明。爰申礼奠，庶展翘诚。九秋是式，百谷斯盈。
<BR>
　　羽音：
<BR>
　　葭律肇启隆冬，苹藻攸陈飨祭。黄钟既陈玉烛，红粒方殷稔岁。
<BR>
　　孟夏雩祀上帝于南郊乐章八首贞观中褚亮等作，今行用。
<BR>
　　降神用《豫和》词同冬至圆丘。
<BR>
　　皇帝行用《太和》词同冬至圆丘。
<BR>
　　登歌奠玉帛用《肃和》：
<BR>
　　硃鸟开辰，苍龙启映。大帝昭飨，群生展敬。礼备怀柔，功宣舞咏。旬液应序，年祥叶庆。
<BR>
　　迎俎用《雍和》：
<BR>
　　绀筵分彩，瑶图叶绚。风管晨凝，云歌晓啭。肃事苹藻，虔申桂奠。百谷斯登，万箱攸荐。
<BR>
　　皇帝酌献饮福酒用《寿和》词同冬至圆丘。
<BR>
　　送文舞出迎武舞入用《舒和》：
<BR>
　　凤曲登歌调令序，龙雩集舞泛祥风。彩ＦＫ云回昭睿德，硃干电发表神功。
<BR>
　　武舞用《凯安》词同冬至圆丘。
<BR>
　　送神用《豫和》词同冬至圆丘。
<BR>
　　又雩祀乐章二首太乐旧有此词，不详所起，或云开元初造。
<BR>
　　降神用《豫和》：
<BR>
　　鸟纬迁序，龙星见辰。纯阳在律，明德崇禋。五方降帝，万宇安人。恭以致享，肃以迎神。
<BR>
　　送神用《豫和》：
<BR>
　　祀遵经设，享缘诚举。献毕于樽，撤临于俎。舞止干戚，乐停柷敔。歌以送神，神还其所。
<BR>
　　祀五方上帝于五郊乐章四十首贞观中魏徵等作，今行用。
<BR>
　　祀黄帝降神奏宫音：
<BR>
　　黄中正位，含章居贞。既彰六律，兼和五声。毕陈万舞，乃荐斯牲。神其下降，永祚休平。
<BR>
　　皇帝行用《太和》词同冬至圆丘。
<BR>
　　登歌奠玉帛用《肃和》：
<BR>
　　渺渺方舆，苍苍圆盖。至哉枢纽，宅中图大。气调四序，风和万籁。祚我明德，时雍道泰。
<BR>
　　迎俎用《雍和》：
<BR>
　　金县夕肆，玉俎朝陈。飨荐黄道，芬流紫辰。乃诚乃敬，载享载禋。崇荐斯在，惟皇是宾。
<BR>
　　皇帝酌献饮福用《寿和》词同冬至圆丘。
<BR>
　　送文舞出迎武舞入用《舒和》：
<BR>
　　御征乘宫出郊甸，安歌率舞递将迎。自有《云门》符帝赏，犹持雷鼓答天成。
<BR>
　　武舞用《凯安》词同冬至圆丘。
<BR>
　　送神用《豫和》词同冬至圆丘。
<BR>
　　祀青帝降神用角音：
<BR>
　　鹤云旦起，鸟星昏集。律候新风，阳开初蛰。至德可飨，行潦斯挹。锡以无疆，蒸人乃粒。
<BR>
　　皇帝行用《太和》词同冬至圆丘。
<BR>
　　登歌奠玉帛用《肃和》：
<BR>
　　玄鸟司春，苍龙登岁。节物变柳，光风转蕙。瑶席降神，硃弦飨帝。诚备祝嘏，礼殚珪币。
<BR>
　　迎俎用《雍和》：
<BR>
　　大乐稀音，至诚简礼。文物斯建，声名济济。六变有成，三登无体。乃眷丰洁，恩覃恺悌。
<BR>
　　皇帝酌献饮福用《寿和》词同冬至圆丘。
<BR>
　　送文舞出迎武舞入用《舒和》：
<BR>
　　笙歌龠舞属年韶，鹭鼓凫钟展时豫。调露初迎绮春节，承云遽践苍霄驭。
<BR>
　　武舞用《凯安》词同冬至圆丘。
<BR>
　　送神用《豫和》词同冬至圆丘。
<BR>
　　祀赤帝降神用徵音：
<BR>
　　青阳告谢，硃明戒序。延长是祈，敬陈椒醑。博硕斯荐，笙镛备举。庶尽肃恭，非馨稷黍。
<BR>
　　皇帝行用《太和》词同冬至圆丘。
<BR>
　　登歌奠玉帛用《肃和》：
<BR>
　　离位克明，火中宵见。峰云暮起，景风晨扇。木槿初荣，含桃可荐。芬馥百品，铿锵三变。
<BR>
　　迎俎用《雍和》：
<BR>
　　昭昭丹陆，奕奕炎方。礼陈牲币，乐备篪簧。琼羞溢俎，玉浮觞。恭惟正直，歆此馨香。
<BR>
　　皇帝酌献饮福用《寿和》词同冬至圆丘。
<BR>
　　送文舞出迎武舞入用《舒和》：
<BR>
　　千里温风飘绛羽，十枚炎景胜硃干。陈觞荐俎歌三献，拊石摐金会七盘。
<BR>
　　武舞用《凯安》词同冬至圆丘。
<BR>
　　送神用《豫和》词同冬至圆丘。
<BR>
　　祀白帝降神用商音：
<BR>
　　白藏应节，天高气清。岁功既阜，庶类收成。万方静谧，九土和平。馨香是荐，受祚聪明。
<BR>
　　皇帝行用《太和》词同冬至圆丘。
<BR>
　　登歌奠玉帛用《肃和》：
<BR>
　　金行在节，素灵居正。气肃霜严，林凋草劲。豺祭隼击，潦收川镜。九谷已登，万箱流咏。
<BR>
　　迎俎用《雍和》：
<BR>
　　律应西成，气躔南吕。珪币咸列，笙竽备举。苾苾兰羞，芬芬桂醑。式资宴贶，用调霜序。
<BR>
　　皇帝酌献饮福用《寿和》词同冬至圆丘。
<BR>
　　送文舞出迎武舞入用《舒和》：
<BR>
　　璿仪气爽惊缇龠，玉吕灰飞含素商。鸣鞞奏管芳羞荐，会舞安歌葆眊扬。
<BR>
　　武舞用《凯安》词同冬至圆丘。
<BR>
　　送神用《豫和》词同冬至圆丘。
<BR>
　　祀黑帝降神用羽音：
<BR>
　　严冬季月，星回风厉。享祀报功，方祈来岁。
<BR>
　　皇帝行用《太和》词同冬至圆丘。
<BR>
　　登歌奠玉帛用《肃和》：
<BR>
　　律周玉琯，星回金度。次极阳乌，纪穷阴兔。火林溯雪，汤泉凝冱。八蜡已登，三农息务。
<BR>
　　迎俎用《雍和》：
<BR>
　　阳月斯纪，应钟在候。载洁牲牷，爰登俎豆。既高既远，无声无臭。静言格思，惟神保佑。
<BR>
　　皇帝酌献饮福用《寿和》词同冬至圆丘。
<BR>
　　送文舞出迎武舞入用《舒和》：
<BR>
　　执龠持羽初终曲，硃干玉鏚始分行。《七德》、《九功》咸已暢，明灵降福具穰穰。
<BR>
　　武舞用《凯安》词同冬至圆丘。
<BR>
　　送神用《豫和》词同冬至圆丘。
<BR>
　　又五郊乐章十首太乐旧有此词，不详所起。
<BR>
　　黄郊迎神：
<BR>
　　硃明季序，黄郊王辰。厚以载物，甘以养人。毓金为体，禀火成身。宫音式奏，奏以迎神。
<BR>
　　送神：
<BR>
　　春末冬暮，徂夏杪秋。土王四月，时季一周。黍稷已享，笾豆宜收。送神有乐，神其赐休。
<BR>
　　青郊迎神：
<BR>
　　缇幕移候，青郊启蛰。淑景迟迟，和风习习。璧玉宵备，旌旄曙立。张乐以迎，帝神其入。
<BR>
　　送神：
<BR>
　　文物流彩，声明动色。人竭其恭，灵昭其饬。歆荐无巳，垂祯不极。送礼有章，惟神还轼。
<BR>
　　赤郊迎神：
<BR>
　　青阳节谢，硃明候改。靡草雕华，含桃流彩。列钟磬，筵陈脯醢。乐以迎神，神其如在。
<BR>
　　送神：
<BR>
　　炎精式降，苍生攸仰。羞列豆笾，酒陈牲象。昭祀有应，宜其不爽。送乐张音，惟灵之往。
<BR>
　　白郊迎神：
<BR>
　　序移玉律，节应金商。天严杀气，吹警秋方。燎既积，稷奠并芳。乐以迎奏，庶降神光。
<BR>
　　送神：
<BR>
　　祀遵五礼，时属三秋。人怀肃敬，灵降祯休。奠歆旨酒，荐享珍羞。载张送乐，神其上游。
<BR>
　　黑郊迎神：
<BR>
　　玄英戒序，黑郊临候。掌礼陈彝，司筵执豆。寒雰敛色，冱泉凝漏。乐以迎神，八音斯奏。
<BR>
　　送神：
<BR>
　　北郊时冽，南陆辉处。奠本虔诚，献弥恭虑。上延祉福，下承欢豫。广乐送神，神其整驭。
<BR>
　　祀朝日乐章八首贞观中作，今行用。
<BR>
　　降神用《豫和》词同冬至圆丘。
<BR>
　　皇帝行用《太和》词同冬至圆丘。
<BR>
　　登歌奠玉帛用《肃和》：
<BR>
　　惟圣格天，惟明飨日。帝郊肆类，王宫戒吉。珪奠春舒，钟歌晓溢。礼云克备，斯文有秩。
<BR>
　　迎俎用《雍和》：
<BR>
　　晨仪式荐，明祀惟光。神物爰止，灵晖载扬。玄端肃事，紫幄兴祥。福履攸假，于昭令王。
<BR>
　　皇帝酌献饮福用《寿和》词同冬至圆丘。
<BR>
　　送文舞出迎武舞入用《舒和》：
<BR>
　　崇牙树羽延《调露》，旋宫扣律掩《承云》。诞敷懿德昭神武，载集丰功表睿文。
<BR>
　　武舞用《凯安》词同冬至圆丘。
<BR>
　　送神用《豫和》词同冬至圆丘。
<BR>
　　又祀朝日乐章二首太乐旧有此辞，不详所起。
<BR>
　　迎神：
<BR>
　　太阳朝序，王宫有仪。蟠桃彩驾，细柳光驰。轩祥表合，汉历彰奇。礼和乐备，神其降斯。
<BR>
　　送神：
<BR>
　　五齐兼饬，百羞具陈。乐终广奏，礼毕崇禋。明鉴万宇，昭临兆人。永流洪庆，式动曦轮。
<BR>
　　祀夕月乐章八首贞观中作，今行用。
<BR>
　　降神用《豫和》词同冬至圆丘。
<BR>
　　皇帝行用《太和》词同冬至圆丘。
<BR>
　　登歌奠玉帛用《肃和》：
<BR>
　　测妙为神，通微曰圣。坎祀贻则，郊禋展敬。璧荐登光，金歌动映。以载嘉德，以流曾庆。
<BR>
　　迎俎用《雍和》：
<BR>
　　朏晨争举，天宗礼辟。夜典凉秋，阴明湛夕。有斯旨，有牲斯硕。穆穆其晖，穰穰是积。
<BR>
　　皇帝酌献饮福用《寿和》词同冬至圆丘。
<BR>
　　送文舞出迎武舞入用《舒和》：
<BR>
　　合吹八风金奏动，分容万舞玉鞘惊。词昭茂典光前烈，夕曜乘功表盛明。
<BR>
　　武舞用《凯安》词同冬至圆丘。
<BR>
　　送神用《豫和》词同冬至圆丘。
<BR>
　　蜡百神乐章八首贞观中作，今行用。
<BR>
　　降神用《豫和》词同冬至圆丘。
<BR>
　　皇帝行用《太和》词同冬至圆丘。
<BR>
　　登歌奠玉帛用《肃和》：
<BR>
　　序迫岁阴，日躔星纪。爰稽茂典，聿崇清祀。绮币霞舒，瑞珪虹起。百礼垂裕，万灵荐祉。
<BR>
　　迎俎用《雍和》：
<BR>
　　缇龠劲序，玄英晚候。姬蜡开仪，豳歌入奏。蕙馥雕俎，兰芬玉酎。大飨明祇，永绥多祐。
<BR>
　　皇帝酌献饮福用《寿和》词同冬至圆丘。
<BR>
　　送文舞出迎武舞入用《舒和》：
<BR>
　　经纬两仪文化洽，削平万域武功成。瑶弦自乐乾坤泰，玉鏚长欢区县宁。
<BR>
　　武舞用《凯安》词同冬至圆丘。
<BR>
　　送神用《豫和》词同冬至圆丘。
<BR>
　　又蜡百神乐章二首太乐旧有此词，不详所起。
<BR>
　　迎神今不行用：
<BR>
　　八蜡开祭，万物咸祀。上极天维，下穷坤纪。鼎俎流馥，樽彝荐美。有灵有祇，咸希来止。
<BR>
　　送神今不行用：
<BR>
　　十旬欢洽，一日祠终。澄彝拂俎，报德酬功。虑虔容肃，礼缛仪丰。神其降祉，整驭随风。
<BR>
　　夏至祭皇地祇于方丘乐章八首贞观中褚亮等作
<BR>
　　迎神用《顺和》：
<BR>
　　万物资以化，交泰属升平。易从业惟简，得一道斯宁。具仪光玉帛，送舞变《咸英》。黍稷良非贵，明德信惟馨。
<BR>
　　皇帝行用《太和》词同冬至圆丘。
<BR>
　　登歌奠玉帛用《肃和》：
<BR>
　　至矣坤德，皇哉地祇。开元统纽，合大承规。九宫肃列，六典相仪。永言配命，长保无亏。
<BR>
　　迎俎用《雍和》：
<BR>
　　柔而能方，直而能敬。厚载以德，大亨以正。有涤斯牷，有馨斯盛。介兹景福，祚我休庆。
<BR>
　　皇帝酌献饮福用《寿和》词同冬至圆丘。
<BR>
　　送文舞出迎武舞入用《舒和》：
<BR>
　　玉币牲牷分荐享，羽旄干鏚递成容。一德惟宁两仪泰，三才保合四时邕。
<BR>
　　武舞用《凯安》词同冬至圆丘。
<BR>
　　送神用《顺和》：
<BR>
　　阴祇叶赞，厚载方贞。牲币具举，箫管备成。其礼惟肃，其德惟明。神之听矣，式鉴虔诚。
<BR>
　　则天皇后永昌元年大享拜洛乐章十五首御撰
<BR>
　　设礼用《昭和》：
<BR>
　　九玄眷命，三圣基隆。奉成先旨，明台毕功。宗祀展敬，冀表深衷。永昌帝业，式播淳风。
<BR>
　　《致和》：
<BR>
　　神功不测兮运阴阳。包藏万宇兮孕八荒。天符既出兮帝业昌。愿临明祀兮降祯祥。
<BR>
　　《咸和》：
<BR>
　　坎泽祠容备举，坤坛祭典爰伸。灵眷遥行秘躅，嘉贶荐委殊珍。肃礼恭禋载展，翘襟恳志逾殷。方期交际悬应，末一句逸。
<BR>
　　乘舆初行用《九和》：
<BR>
　　祇荷坤德，钦若乾灵。惭惕罔置，兴居匪宁。恭崇礼则，肃奉仪形。惟凭展敬，敢荐非馨。
<BR>
　　拜洛用《显和》：
<BR>
　　菲躬承睿顾，薄德忝坤仪。乾乾遵后命，翼翼奉先规。抚俗勤虽切，还淳化尚亏。未能弘至道，何以契明祇？
<BR>
　　受图用《显和》：
<BR>
　　顾德有惭虚菲，明祇屡降祯符。汜水初呈秘象，温洛荐表昌图。玄泽流恩载洽，丹襟荷渥增愉。
<BR>
　　登歌用《昭和》：
<BR>
　　舒阴至养，合大资生。德以恆固，功由永贞。升歌荐序，垂币翘诚。虹开玉照，凤引金声。
<BR>
　　迎俎用《敬和》：
<BR>
　　兰俎既升，苹羞可荐。金石载设，《咸英》已变。林泽斯总，山川是遍。敢用敷诚，实惟忘倦。
<BR>
　　酌献用《钦和》：
<BR>
　　送文舞出迎武舞入用《齐和》：
<BR>
　　沉潜演贶分三极，广大凝祯总万方。既荐羽旌文化启，还呈干戚武威扬。
<BR>
　　武舞用《德和》：
<BR>
　　夕惕司龙契，晨兢当凤扆。崇儒习旧规，偃霸循先旨。绝壤飞冠盖，遐区丽山水。幸承三圣馀，忻属千年始。
<BR>
　　撤俎用《禋和》：
<BR>
　　百礼崇容，千官肃事。灵降舞兆，神凝有粹。奠享咸周，威仪毕备。奏《夏》登列，歌《雍》撤肆。
<BR>
　　辞神用《通和》：
<BR>
　　皇皇灵眷，穆穆神心。暂动凝质，还归积阴。功玄枢纽，理寂高深。衔恩佩德，耸志翘襟。
<BR>
　　送神用《归和》：
<BR>
　　言旋云洞兮蹑烟途。永宁中宇兮安下都。苞涵动植兮顺荣枯，长贻宝贶兮赞璇图。
<BR>
　　又《归和》：
<BR>
　　调云阕兮神座兴，骖云驾兮俨将升。腾绛霄兮垂景祐，翘丹恳兮荷休征。
<BR>
　　睿宗太极元年祭皇地祇于方丘乐章八首不详撰者
<BR>
　　迎神用《顺和》黄钟宫三变，太簇角一变，姑洗徵一变，南吕羽一变。：
<BR>
　　坤厚载物，德柔垂祉。九域咸雍，四溟为纪。敬因良节，虔修阴祀。广乐式张，灵其降止。
<BR>
　　金奏新加太簇宫：
<BR>
　　坤元至德，品物资生。神凝博厚，道叶高明。列镇五岳，环流四瀛。于何不载，万宝斯成。
<BR>
　　皇帝行用《太和》词同贞观冬至圆丘，黄钟宫。
<BR>
　　登歌奠玉帛用《肃和》词同贞观太庙《肃和》，应钟均之夷则。
<BR>
　　迎俎及酌献用《雍和》词同贞观太庙《雍和》。
<BR>
　　送文舞出迎武舞入用《舒和》词同皇帝朝群臣《舒和》。
<BR>
　　武舞用《凯安》词同贞观冬至圆丘。
<BR>
　　送神用《顺和》林钟宫：
<BR>
　　乐备金石，礼光樽俎。大享爰终，洪休是举。雨零感节，云飞应序。缨绂载辞，皇灵具举。
<BR>
　　玄宗开元十一年祭皇地祇于汾阴乐章十一首
<BR>
　　迎神用《顺和》林钟以下各再变　林钟宫黄门侍郎韩思复作：
<BR>
　　大乐和暢，殷荐明神。一降通感，八变必臻。有求斯应，无德不亲。降灵醉止，休征万人。
<BR>
　　太簇角中书侍郎庐从愿作：
<BR>
　　坤元载物，阳乐发生。播殖资始，品汇咸亨。列俎棋布，方坛砥平。神歆禋祀，后德惟明。
<BR>
　　姑洗徵司勋郎中刘晃作：
<BR>
　　大君出震，有事郊禋。斋戒既肃，馨香毕陈。乐和礼备，候暖风春。恭惟降福，实赖明神。
<BR>
　　南吕羽礼部侍郎韩休作：
<BR>
　　于穆浚哲，维清缉熙。肃事昭配，永言孝思。涤濯静嘉，馨香在兹。神之听之，用受福釐。
<BR>
　　皇帝行用《太和》　黄钟宫吏部尚书王作：
<BR>
　　于穆圣皇，六叶重光。太原刻颂，后土疏场。宝鼎呈符，歊云降祥。礼乐备矣，降福穰穰。
<BR>
　　登歌奠玉帛用《肃和》　蕤宾均之夹钟羽刑部侍郎崔玄暐作：
<BR>
　　聿修严配，展事禋宗。祥符宝鼎，礼备黄琮。祝词以信，明德惟聪。介兹景福，永永无穷。
<BR>
　　迎俎用《雍和》　黄钟均之南吕羽徐州刺史贾曾作：
<BR>
　　蠲我餴饎，洁我膋芗。有豆孔硕，为羞既臧。至诚无昧，精意惟芳。神其醉止，欣欣乐康。
<BR>
　　酌献饮福用《寿和》　黄钟宫礼部尚书苏颋作：
<BR>
　　礼物斯备，乐章乃陈。谁其作主，皇考圣真。对越在天，圣明佐神。窅然汾上，厚泽如春。
<BR>
　　送文舞出迎武舞入用《舒和》　太簇宫太常少卿何鸾作：
<BR>
　　乐奏云阕，礼章载虔。禋宗于地，昭假于天。惟馨荐矣，既醉歆焉。神之降福，永永万年。
<BR>
　　武舞用《凯安》　黄钟均之林钟徵主爵郎中蒋挺作：
<BR>
　　维岁之吉，维辰之良。圣君绂冕，肃事坛场。大礼已备，大乐斯张。神其醉止，降福无疆。
<BR>
　　送神用《顺和》尚书右丞源光裕作：
<BR>
　　方丘既膳，嘉飨载谧。齐敬毕诚，陶匏贵质。秀簠丰荐，芳俎盈实。永永福流，其升如日。
<BR>
　　玄宗开元十三年禅社首山祭地祇乐章八首
<BR>
　　迎神用《顺和》太常少卿贺知章作：
<BR>
　　至哉含柔德，万物资以生。常顺称厚载，流谦通变盈。圣心事能察，层庙陈厥诚。黄祇俨如在，泰折俟咸亨。
<BR>
　　皇帝行用《太和》：
<BR>
　　肃我成命，于昭黄祇。裘冕而祀，陟降在斯。五音克备，八变聿施。缉熙肆靖，厥心匪离。
<BR>
　　登歌奠玉帛用《肃和》：
<BR>
　　黄祇是祗，我其夙夜。夤畏诚洁，匪遑宁舍。礼以琮玉，荐厥茅藉。念兹降康，胡宁克暇。
<BR>
　　迎俎入用《雍和》：
<BR>
　　夙夜宥密，不敢宁宴。五齐既陈，八音在县。粢盛以洁，房俎斯荐。惟德惟馨，尚兹克遍。
<BR>
　　皇帝酌献用《寿和》：
<BR>
　　惟以明发，有怀载殷。乐盈而反，礼顺其禋。立清以献，荐欲是亲。于穆不已，裒对斯臻。
<BR>
　　皇帝饮福用《福和》：
<BR>
　　穆穆天子，告成岱宗。大裘如濡，执珽有颙。乐以平志，礼以和容。上帝临我，云胡肃邕。
<BR>
　　皇帝还宫用《太和》：
<BR>
　　昭昭有唐，天俾万国。列祖应命，四宗顺则。申锡无疆，宗我同德。曾孙继绪，享神配极。
<BR>
　　迎神用《灵具醉》代顺和，侍中源乾曜作。：
<BR>
　　灵具醉，杳熙熙。灵将往，眇禗禗。顾明德，吐正词。烂遗光，流祯祺。
<BR>
　　祭神州于北郊乐章八首贞观中褚亮作
<BR>
　　送神用《顺和》词同夏至方丘：
<BR>
　　皇帝行用《太和》词同冬至圆丘。
<BR>
　　登歌奠玉帛用《肃和》：
<BR>
　　大矣坤仪，至哉神县。包含日域，牢笼月ＨＣ。露洁三清，风调六变。皇祇届止，式歆恭荐。
<BR>
　　迎俎用《雍和》：
<BR>
　　泰折严享，阴郊展敬。礼以导神，乐以和性。黝牲在列，黄琮俯映。九土既平，万邦贻庆。
<BR>
　　皇帝酌献饮福用《寿和》词同冬至圆丘。
<BR>
　　送文舞出迎武舞入用《舒和》：
<BR>
　　坤道降祥和庶品，灵心载德厚群生。水土既调三极泰，文武毕备九区平。
<BR>
　　武舞用《凯安》词同冬至圆丘。
<BR>
　　送神用《顺和》词同冬至圆丘。
<BR>
　　又祭神州乐章二首太乐旧有此词，不详所起。
<BR>
　　迎神：
<BR>
　　黄舆厚载，赤寰归德。含育九区，保安万国。诚敬无怠，禋祀有则。乐以迎神，其仪不忒。
<BR>
　　送神：
<BR>
　　神州阴祀，洪恩广济。草树沾和，飞沉沐惠。礼修鼎俎，奠歆瑶币。送乐有章，灵轩其逝。
<BR>
　　祭太社乐章八首贞观中褚亮等作
<BR>
　　迎神用《顺和》词同夏至方丘。
<BR>
　　皇帝行用《太和》词同冬至圆丘。
<BR>
　　登歌奠玉帛用《肃和》：
<BR>
　　后土凝德，神功叶契。九域底平，两仪交际。戊期应序，阴墉展币。灵车少留，俯歆樽桂。
<BR>
　　迎俎用《雍和》：
<BR>
　　美报崇本，严恭展事。受露疏坛，承风启地。洁粢登俎，醇牺入馈。介福远流，群生毕遂。
<BR>
　　皇帝酌献饮福用《寿和》词同冬至圆丘。
<BR>
　　送文舞出迎武舞入用《舒和》：
<BR>
　　神道发生敷九稼，阴阳乘仁暢八埏。纬武经文陶景化，登祥荐祉启丰年。
<BR>
　　武舞用《凯安》词同冬至圆丘。
<BR>
　　送神用《顺和》词同冬至圆丘。
<BR>
　　又太社乐章二首太乐旧有此词，不详所起。
<BR>
　　迎神：
<BR>
　　烈山有子，后土有臣。播种百谷，济育兆人。春官缉礼，宗伯司禋。戊为吉日，迎享兹辰。
<BR>
　　送神：
<BR>
　　告祥式就，酬功载毕。亲地尊天，礼文经术。贶征令序，福流初日。神驭爰归，祠官其出。
<BR>
　　享先农乐章贞观中褚亮等作
<BR>
　　迎神用《咸和》：
<BR>
　　粒食伊始，农之所先。古今攸赖，是曰人天。耕斯帝藉，播厥公田。式崇明祀，神其福焉。
<BR>
　　皇帝行用《太和》词同冬至圆丘。
<BR>
　　登歌奠玉帛用《肃和》：
<BR>
　　尊彝既列，瑚簋有荐。歌工载登，币礼斯奠。肃肃享祀，颙颙缨弁。神之听之，福流寰县。
<BR>
　　迎俎用《雍和》：
<BR>
　　前夕亲牲，质明奉俎。沐芳整弁，其仪式序。盛礼毕陈，嘉乐备举。歆我懿德，非馨稷黍。
<BR>
　　皇帝酌献饮福用《寿和》词同冬至圆丘。
<BR>
　　送文舞出迎武舞入用《舒和》：
<BR>
　　羽龠低昂文缀已，干戚蹈厉武行初。望岁祈农神所听，延祥介福岂云虚。
<BR>
　　武舞用《凯安》词同冬至圆丘。
<BR>
　　送神用《承和》：
<BR>
　　又享先农乐章一首太乐旧有此词，不详所起。
<BR>
　　送神用《承和》：
<BR>
　　三推礼就，万庾祈凝。夤宾志远，藨濆惟兴。降歆肃荐，垂祐祗膺。送神有乐，神其上升。
<BR>
　　享先蚕乐章五首显庆中，皇后亲蚕，奉敕内出此词。
<BR>
　　迎神用《永和》亦曰《顺德》：
<BR>
　　芳春开令序，韶苑暢和风。惟灵申广祐，利物表神功。绮会周天宇，黼黻藻寰中。庶几承庆节，歆奠下帷宫。
<BR>
　　皇后升坛用《肃和》：
<BR>
　　明灵光至德，深功掩百神。祥源应节启，福绪逐年新。万宇承恩覆，七庙伫恭禋。于兹申至恳，方期远庆臻。
<BR>
　　登歌奠币用《展敬》：
<BR>
　　霞庄列宝卫，云集动和声。金卮荐绮席，玉币委芳庭。因心罄丹款，先己励苍生。所冀延明福，于兹享至诚。
<BR>
　　迎俎用《洁诚》：
<BR>
　　桂筵开玉俎，兰圃荐琼芳。八音调凤律，三献奉鸾觞。洁粢申大享，庭宇冀降祥。神其覃有庆，锡福永无疆。
<BR>
　　饮福送神用《昭庆》：
<BR>
　　仙坛礼既毕，神驾俨将升。伫属深祥启，方期庶绩凝。虔诚资宇内，务本勖黎蒸。灵心昭备享，率土洽休征。
<BR>
　　皇太子亲释奠乐章五首
<BR>
　　迎神用承和亦曰《宣和》：
<BR>
　　圣道日用，神机不测。金石以陈，弦歌载陟。爰释其菜，匪馨于稷。来顾来享，是宗是极。
<BR>
　　皇太子行用《承和》：
<BR>
　　万国以贞光上嗣，三善茂德表重轮。视膳寝门遵要道，高辟崇贤引正人。
<BR>
　　登歌奠币用《肃和》：
<BR>
　　粤惟上圣，有纵自天。旁周万物，俯应千年。旧章允著，嘉贽孔虔。王化兹首，儒风是宣。
<BR>
　　迎俎用《雍和》：
<BR>
　　堂献瑶篚，庭敷璆县。礼备其容，乐和其变。肃肃亲享，雍雍执奠。明礼惟馨，苹蘩可荐。
<BR>
　　送文舞出迎武舞入用《舒和》：
<BR>
　　隼集龟开昭圣列，龙蹲凤歭肃神仪。尊儒敬业宏图阐，纬武经文盛德施。
<BR>
　　武舞用《凯安》词同冬至圆丘。
<BR>
　　送神用《承和》词同迎神：
<BR>
　　又享孔庙乐章二首太乐旧有此词，不详所起。
<BR>
　　迎神：
<BR>
　　通吴表圣，问老探贞。三千弟子，五百贤人。亿龄规法，万载祠禋。洁诚以祭，奏乐迎神。
<BR>
　　送神：
<BR>
　　醴溢牺象，羞陈俎豆。鲁壁类闻，泗川如觏。里校覃福，胄筵承祐。雅乐清音，送神其奏。
<BR>
　　享龙池乐章十首
<BR>
　　第一章紫微令姚崇作也：
<BR>
　　恭闻帝里生灵沼，应报明君鼎业新。既叶翠泉光宝命，还符白水出真人。此时舜海潜龙跃，北地尧河带马巡。独有前池一小雁，叨承旧惠入天津。
<BR>
　　第二章左拾遗蔡孚作：
<BR>
　　帝宅王家大道边，神马龙龟涌圣泉。昔日昔时经此地，看来看去渐成川。歌台舞榭宜正月，柳岸梅洲胜往年。莫言波上春云少，只为从龙直上天。
<BR>
　　第三章太府少卿沈佺期作：
<BR>
　　龙池跃龙龙已飞，龙德先天天不违。池开天汉分黄道，龙向天门入紫微。邸第楼台多气色，君王凫雁有光辉。为报寰中百川水，来朝上地莫东归。
<BR>
　　第四章黄门侍郎卢怀慎作：
<BR>
　　代邸东南龙跃泉，清漪碧浪远浮天。楼台影就波中出，日月光疑镜里悬。雁沼回流成舜海，龟书荐祉应尧年。大川既济惭为楫，报德空思奉细涓。
<BR>
　　第五章殿中监姜皎作：
<BR>
　　龙池初出此龙山，常经此地谒龙颜。日日芙蓉生夏水，年年杨柳变春湾。尧坛宝匣馀烟雾，舜海渔舟尚往还。愿以飘飖五云影，从来从去九天间。
<BR>
　　第六章吏部尚书崔日用作：
<BR>
　　龙兴白水汉兴符，圣主时乘运斗枢。岸上裛茸五花树，波中的皪千金珠。操环昔闻迎夏启，发匣先来瑞有虞。风色云光随隐见，亦云神化象江湖。
<BR>
　　第七章紫微侍郎苏颋作：
<BR>
　　西京凤邸跃龙泉，佳气休光钟在天。轩后雾图今已得，秦王水剑昔常传。恩鱼不似昆明钓，瑞鹤长如太液仙。愿侍巡游同旧里，更闻箫鼓济楼船。
<BR>
　　第八章黄门侍郎李乂作：
<BR>
　　星分邑里四人居，水洊源流万顷馀。魏国君王称象处，晋家籓邸化龙初。青蒲暂似游梁马，绿藻还疑宴镐鱼。自有神灵滋液地，年年云物史官书。
<BR>
　　第九章工部侍郎姜晞作：
<BR>
　　灵沼萦回邸第前，浴日涵春写曙天。始见龙台升凤阙，应如霄汉起神泉。石匮渚傍还启圣，桃李初开更有仙。欲化帝图从此受，正同河变一千年。
<BR>
　　第十章兵部郎中裴璀作：
<BR>
　　乾坤启圣吐龙泉，泉水年年胜一年。始看鱼跃方成海，即睹龙飞利在天。洲渚遥将银汉接，楼台直与紫微连。休气荣光常不散，悬知此地是神仙。
<BR>
 <br>
<br>　　------------------<br>
　　<a href="https://ebooksir.github.io/"><font size="4">书大师<font face="楷体_GB2312">my285</font>.com</font></a>
<br>
<hr color="#EE9B73" size="1" width="94%">

</TD>
<TD CLASS="tt3" VALIGN="bottom" width="8%"  ><strong><A HREF="035.htm">后一页</A><BR>
<A HREF="033.htm">前一页</A><BR>

<A HREF="index.htm">回目录</A><BR>
<A HREF="https://ebooksir.github.io/index.htm">回首页</A><BR>
</strong>
</TD>
</TR>
</table>
<div align="center">

</div>







</body>

<!-- Mirrored from www.ebooksir.github.io/shishu/jts/034.htm by HTTrack Website Copier/3.x [XR&CO'2007], Thu, 21 Mar 2013 05:27:25 GMT -->
</HTML>