<html>


<!-- Mirrored from www.my285.com/shishu/cdf/wd/01.htm by HTTrack Website Copier/3.x [XR&CO'2007], Thu, 21 Mar 2013 06:27:33 GMT -->
<head>
<meta charset="utf-8">
<title>书大师_五代史演义_自序</title>

<style><!--
a {text-decoration:none
a:hover {color: blue;text-decoration:underline
-->
<!--



</style>

</head>





<center>

<script src="https://ebooksir.github.io/41tf/01s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="https://ebooksir.github.io/">书大师</a> > <a href="../index.htm">蔡东藩</a> > <a href="index.htm">五代史演义</a> ></td>
			</tr>
			<tr>
				<td height="50" style="font-size: 18pt; font-family: 楷体_GB2312; color: #9F0000; font-weight:bold" align="center">
				自序</td>
			</tr>
			<tr>
				<td align="center">
<hr>

</td>
</tr>
<tr>
<td>
<br>
<br>
　　读史至五季之世，辄为之太息曰：“甚矣哉中国之乱，未有逾于五季者也！”天地闭，贤人隐，王者不作而乱贼盈天下，其狡且黠者，挟诈力以欺凌人世，一或得志，即肆意妄行，君不君，臣不臣，父不父，子不子，铤而走险，虽夷虏犹尊亲也；急则生变，虽骨肉犹仇敌也。元首如奕棋，国家若传舍，生民膏血涂草野，骸骼暴原隰，而私斗尚无已时，天欤人欤？何世变之亟，一至于此？盖尝屈指数之，五代共五十有三年，汴洛之间，君十三，易姓者八。而南北东西之割据一隅，与五代相错者，前后凡十国，而梁唐时之岐燕，尚不与焉。辽以外裔踞朔方，猾诸夏，史家以其异族也而夷之。辽固一夷也，而如五代之无礼义，无廉耻，亦何在非夷？甚且恐不夷若也。宋薛居正撰《五代史》百五十卷，事实备矣，而书法未彰。欧阳永叔删芜存简，得七十四卷，援笔则笔，削则削之义，逐加断制，体例精严。既足声奸臣逆子之罪，复足树人心世道之防，后人或病其太略，谓不如薛史之渊博，误矣！他若王溥之《五代会要》，陶岳之《五代史补》，尹洙之《五代春秋》，袁枢之《五代纪事本末》，以及路振之《九国志》，刘恕之《十国纪年》，吴任臣之《十国春秋》等书，大都以裒辑遗闻为宗旨，而月旦之评，卒让欧阳。孔圣作《春秋》而乱贼惧，欧阳公其庶几近之乎？鄙人前编唐宋《通俗演义》，已付手民印行，而五代史则踵唐之后，开宋之先，亦不得不更为演述，以餍阅者。叙事则搜证各籍，持义则特仿庐陵，不敢拟古，亦不敢违古，将以借粗俗之芜词，显文忠之遗旨，世有大雅，当勿笑我为效颦也。抑鄙人更有进者，五代之祸烈矣，而雄厥祸胎，实始于唐季之藩镇。病根不除，愈沿愈剧，因有此五代史之结果。今则距五季已阅千年，而军阀乘权，争端迭起，纵横捭阖，各戴一尊，几使全国人民，涂肝醢脑于武夫之腕下，抑何与五季相似欤？况乎纲常凌替，道德沦亡，内治不修，外侮益甚，是又与五季之世有同慨焉者。殷鉴不远，覆辙具存。告往而果能知来，则泯泯棼棼之中国，其或可转祸为福，不致如五季五十余年之扰乱也欤？书既竣，爱慨然而为之序。中华民国十有二年夏正暮春之月，古越蔡东帆自识于临江书舍。 
<br>
<br>
<br>				</td>
			</tr>
			<tr>
				<td>
				<hr></td>
			</tr>
			<tr>
				<td style="font-size: 11.5pt">		
<a href="https://ebooksir.github.io/">书大师(<font face="华文新魏">my285.com</font>)</a></td>
			</tr>
			<tr>
				<td align="center"><a href="https://ebooksir.github.io/shishu/cdf/wd/00.htm">上一页</a>&nbsp;<a href="index.htm">回目录</a>&nbsp;<a href="https://ebooksir.github.io/">回首页</a>&nbsp;<a 
    href="02.htm">下一页</a>&nbsp;</td>
			</tr>
		</table>
		</center>

<center>
<script src="https://ebooksir.github.io/41tf/01x.js"></script>
</center>








</body>


<!-- Mirrored from www.my285.com/shishu/cdf/wd/01.htm by HTTrack Website Copier/3.x [XR&CO'2007], Thu, 21 Mar 2013 06:27:35 GMT -->
</html>
