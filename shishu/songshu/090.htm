<html>

<!-- Mirrored from www.my285.com/shishu/songshu/090.htm by HTTrack Website Copier/3.x [XR&CO'2007], Thu, 21 Mar 2013 05:16:09 GMT -->
<head>
<meta http-equiv="Content-Type" content="text/html; charset=gb2312">
<title>书大师_宋书</title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷九十&nbsp;列传第五十  明四王

</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;">
<br>
<br>　　明帝十二子：陈贵妃生后废帝，谢修仪生皇子法良，陈昭华生顺帝，徐婕妤生
第四皇子，郑修容生皇子智井，次晋熙王燮，与皇子法良同生。泉美人生邵陵殇王
友；次江夏王跻，与第四皇子同生。徐良人生武陵王赞，杜修华生随阳王翙。次新
兴王嵩，与武陵王赞同生。又泉美人生始建王禧。智井、燮、跻、赞并出继。法良
未封，第四皇子未有名，早夭。
<br>
<br>　　邵陵殇王友，字仲贤，明帝第七子也。后废帝元徽二年，太尉、江州刺史桂阳
王休范反诛，皇室寡弱，友年五岁，出为使持节、督江州豫州之西阳新蔡晋熙三郡
诸军事、南中郎将、江州刺史，封邵陵王，食邑二千户。府州文案及臣吏不讳有无
之有。顺帝即位，进号左将军，改督为都督。升明元年，徙都督南豫豫司三州诸军
事、安南将军、南豫州刺史、历阳太守。三年，薨，无子，国除。
<br>
<br>　　随阳王翙，字仲仪，明帝第十子也。元徽四年，年六岁，封南阳王，食邑二千
户。升明元年，为使持节、督郢州司州之义阳诸军事、西中郎将、郢州刺史。未拜，
徙督湘州诸军事、南中郎将、湘州刺史，持节如故。未之镇，进号前将军。二年，
以南阳荒远，改封随阳王，以本号停京师。齐受禅，降封舞阴县公，食邑千五百户。
谋反，赐死。
<br>
<br>　　新兴王嵩，字仲岳，明帝第十一子。元徽四年，年六岁，封新兴王，食邑二千
户。齐受禅，降封定襄县公，食邑千五百户。谋反，赐死。
<br>
<br>　　始建王禧，字仲安，明帝第十二子也。元徽四年，年六岁，封始建王，食邑二
千户。齐受禅，降封荔封县公，食邑千五百户。谋反，赐死。
<br>
<br>　　史臣曰：太宗负螟之庆，事非己出，枝叶不茂，岂能庇其本根。侯服于周，斯
为幸矣。
</td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="091.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>
<tr><td width='100%' height='12'><img src='https://ebooksir.github.io/shishu/songshu/images/dot.gif' border='0' width='1' height='1'></td></tr>
<tr>
 <td align='center' style='line-height: 25px;'><b style='font-size: 8pt; font-family: Arial;'><a href="https://ebooksir.github.io/"><span style="font-size: 11.5pt">书大师(<font face="华文新魏">my285.com</font>)</span></a>
</td></tr></table>
</center></div>
<div align="center">









</body>

<!-- Mirrored from www.my285.com/shishu/songshu/090.htm by HTTrack Website Copier/3.x [XR&CO'2007], Thu, 21 Mar 2013 05:16:10 GMT -->
</html>
