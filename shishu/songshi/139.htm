<html>


<!-- Mirrored from www.my285.com/shishu/songshi/139.htm by HTTrack Website Copier/3.x [XR&CO'2007], Thu, 21 Mar 2013 05:37:49 GMT -->
<head>
<meta http-equiv="Content-Type" content="text/html; charset=gb2312">
<title>宋史_志第九十二 乐十四（乐章八）</title>
<style><!--
a {text-decoration:none}
a:hover {color: blue;text-decoration:underline}
-->
</style>
</head>





<div align="center">

</div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">
<td>
		<a href="https://ebooksir.github.io/"><font color="#008080">书大师</font></a><font 
  color="#008080"> &gt; </font><a href="index.htm"><font color="#008080">宋史</font></a><font 
  color="#008080"> &gt;</font></td>	<tr>
		
		<td><font color="#008080">
		</font>&nbsp;&nbsp;&nbsp;&nbsp; <font face="楷体_GB2312">&nbsp;&nbsp;&nbsp;&nbsp;<font size="5" color="#9F0000"> &nbsp; 
		志第九十二 乐十四（乐章八）</font></font><hr>&nbsp;<br>
		 &nbsp;		恭上皇帝皇太后尊号下 册立皇后 册皇<br>
		<br>
		太子 皇子冠 乡饮酒 闻喜宴 鹿鸣宴<br>
		<br>
		绍熙元年恭上寿圣皇太后、至尊寿皇圣帝、寿成皇后尊号册宝十四首<br>
		<br>
		大庆殿发册宝降殿，《正安》<br>
		<br>
		　　帝受内禅，纪元绍熙。钦崇慈亲，孝心肃祗。<br>
		<br>
		　　乃建显号，乃蒇丕仪。发册广庭，声歌侑之。<br>
		<br>
		中书令、侍中奉三宫册宝诣东阶下，用《礼安》<br>
		<br>
		　　钟鼓交作，文物咸备。彤庭玉阶，天子是莅。<br>
		<br>
		　　咨尔辅臣，展采错事。辅臣稽首，敢不率礼！<br>
		<br>
		册宝出门，《正安》<br>
		<br>
		　　巍巍天宫，洞开阊阖。旗常葳蕤，剑佩杂沓。<br>
		<br>
		　　宝册启行，法驾继发。铄哉盛典，快睹胥悦！<br>
		<br>
		册宝入重华宫，《正安》<br>
		<br>
		　　仰止皇居，九门载辟，丽日重光，非烟五色。<br>
		<br>
		　　雷动万乘，云从百辟。咫尺重霄，鞠躬屏息。<br>
		<br>
		至尊寿皇圣帝升坐，《乾安》 降同。<br>
		<br>
		　　玉玺瑶编，礼容毕具。穆穆至尊，华殿是御。<br>
		<br>
		　　德配有虞，绍唐授禹。于万斯年，受天之佑。<br>
		<br>
		太傅、中书令奉至尊寿皇圣帝册升殿，用《圣安》<br>
		<br>
		　　慈皇天临，睟表怡怡。钦哉圣子，亲奉玉卮！<br>
		<br>
		　　鳌抃嵩呼，欢浃华夷。迩臣捧册，是恪是祗。<br>
		<br>
		太傅、侍中奉至尊寿皇圣帝宝升殿，用《圣安》<br>
		<br>
		　　瑟彼华玉，篆鱼钮龙。与册并登，咨尔上公。<br>
		<br>
		　　咏以歌诗，协之鼓钟。是陟是降，靡有弗恭。<br>
		<br>
		太傅、中书令、侍中奉寿圣皇太后册宝升殿，用《圣安》<br>
		<br>
		　　天佑皇家，庆集重闱。宝兮扬名，册兮流徽。<br>
		<br>
		　　金支秀华，盛容祲威。诏我近弼，相礼不违。<br>
		<br>
		太傅、中书令、侍中奉寿成皇后册宝升殿，用《圣安》<br>
		<br>
		　　大哉乾元，既极形容！坤元德至，实与比隆。<br>
		<br>
		　　宝册并登，勒崇垂鸿。相我缛仪，肃肃雍雍。<br>
		<br>
		皇帝从寿圣皇太后册宝诣慈福宫，用《正安》<br>
		<br>
		　　涓辰协吉，时维春元。上册三殿，旷古无前。<br>
		<br>
		　　思齐重闱，积庆有源。是尊是崇，帝心载虔。<br>
		<br>
		　　寿圣皇太后出阁升坐，《坤安》 降同。<br>
		<br>
		　　丕赫有宋，三圣授受。谁其助之？繄我太母。<br>
		<br>
		　　东朝受册，饮此春酒。圣子神孙，密侍左右。<br>
		<br>
		内侍官举寿圣皇太后册宝诣读册宝位，用《圣安》<br>
		<br>
		　　坤德益崇，天寿平格。庆流万世，子孙千亿。<br>
		<br>
		　　刻玉范金，铺张赫奕。惟昔姜、任，则莫我匹。<br>
		<br>
		　　皇帝诣寿成殿，寿成皇后出阁升坐，《坤安》 降同。<br>
		<br>
		　　鞠育保护，母道备矣。密赞亲傅，德其至矣。<br>
		<br>
		　　彩服来朝，慈容有喜。既受鸿名，又多受祉。<br>
		<br>
		内侍官举寿成皇后册宝诣读册宝位，用《圣安》<br>
		<br>
		　　仰瞻慈闱，登进宝册。惟时 御，祗率厥职。<br>
		<br>
		　　曰寿曰名，母兮兼得。俪我尊父，亿载无极。<br>
		<br>
		绍熙四年加上寿圣皇太后尊号八首<br>
		<br>
		大庆殿发册宝降殿，《正安》<br>
		<br>
		　　德厚重闱，冲澹粹穆。何以名之？惟慈惟福。<br>
		<br>
		　　宝镂精镠，册镌华玉。物盛礼崇，丕昭群目。<br>
		<br>
		中书令、侍中奉寿圣皇太后册牢诣东阶下，《礼安》<br>
		<br>
		　　于皇帝室，休运贻孙。重熙叠庆，祗进号荣。<br>
		<br>
		　　爰授兹册，必躬必亲。天子圣孝，万邦仪刑。<br>
		<br>
		册宝出门，《正安》<br>
		<br>
		　　煌煌册宝，天子受之。言徐其行，肃展乃仪。<br>
		<br>
		　　其仪维何？剑佩黄麾。鸾驾清跸，耸瞻九逵。<br>
		<br>
		册宝入慈福宫殿门，《正安》<br>
		<br>
		　　熙辰礼备，济济雍雍。言奉斯册，重亲之宫。<br>
		<br>
		　　宫帷既敞，协气感通。皇仪亲展，寿祉无穷。<br>
		<br>
		太傅、中书令、侍中奉寿圣皇太后册宝升殿，《圣安》<br>
		<br>
		　　既肃琨庭，载升金戺。乃导乃陪，威仪济济。<br>
		<br>
		　　天步继临，孝诚备矣。声容孔昭，中外悦喜。<br>
		<br>
		册宝诣宫中，《正安》<br>
		<br>
		　　琱舆彩仗，祗诣慈宫。宝册前奉，龙挟云从。<br>
		<br>
		　　言备兹礼，于宫之中，惟天子孝，于昭祲容。<br>
		<br>
		　　寿圣皇太后出阁升御坐，《坤安》 降同。<br>
		<br>
		　　懿典大册，陈仪邃深。怡怡愉愉，宝坐是临。<br>
		<br>
		　　重彩俨侍， 展肃心。三宫协庆，永播徽音。<br>
		<br>
		内侍官举寿圣皇太后册宝诣读册宝位，用《圣安》<br>
		<br>
		　　宝册即奉，祗诵乃言。仁深庆衍，益显益尊。<br>
		<br>
		　　和声协气，充溢乾坤。并受伊嘏，圣子神孙。<br>
		<br>
		庆元二年恭上太皇太后、皇太后、太上皇帝、太上皇后尊号二十四首<br>
		<br>
		册宝降殿<br>
		<br>
		　　天拥帝家，泽流子孙。三宫燕胥，四海崇尊。<br>
		<br>
		　　声谐《韶》、《濩》，辉烛瑶琨。维皇缉熙，耀德乾坤。<br>
		<br>
		册宝授太傅奉诣东阶下<br>
		<br>
		　　祖后重寿，亲闱并崇。骈庆联休，申景铺鸿。<br>
		<br>
		　　叠璧交辉，多仪焕丛。亿万斯年，福禄攸同。<br>
		<br>
		册宝出门<br>
		<br>
		　　太任媚姜，涂山翼禹。慈祥曼衍，鸿仪迭举。<br>
		<br>
		　　宝章奕奕，祲宫俣俣。帝用将之，于彼宫所。<br>
		<br>
		慈福宫宝册入门<br>
		<br>
		　　东朝层邃，端闱靖深。列仗节銮，镂玉绳金。<br>
		<br>
		　　来奉来崇，载祗载钦。曾孙之庆，世世徽音。<br>
		<br>
		册宝升殿<br>
		<br>
		　　纯佑我宋，母仪四朝。拥翼孙谋，如虞承尧。<br>
		<br>
		　　仁覃函夏，喜浮庆霄。福禄万年，金玉孔昭。<br>
		<br>
		册宝诣宫中<br>
		<br>
		　　神人和怿，天日淑清。王母来燕，必寿而名。<br>
		<br>
		　　琨庭璈音，五云佩声。勉勉我皇，遹昭厥成。<br>
		<br>
		太皇太后出阁升坐<br>
		<br>
		　　曾孙致养，五福骈臻。太极所运，两仪三辰。<br>
		<br>
		　　辉光日新，启佑后人。永翼瑶图，亿万尧春。<br>
		<br>
		册宝诣读册宝位<br>
		<br>
		　　徽光宣华，仁声流文。旷仪合沓，泰和絪缊。<br>
		<br>
		　　慈颜有喜，祚我圣君。珠宫含饴，坐阅来云。<br>
		<br>
		太皇太后降坐归阁<br>
		<br>
		　　缛仪既登，宝册既膺。喜洽祥流，云烝川增。<br>
		<br>
		　　天子万年，鸣玉慈庭。惠我无疆，诜诜绳绳。<br>
		<br>
		寿慈宫册宝入门<br>
		<br>
		　　新庭靖安，祖后燕怡。有开圣谋，累崇天基。<br>
		<br>
		　　典章文明，声容葳蕤。御于邦家，曰寿曰慈。<br>
		<br>
		册宝升殿<br>
		<br>
		　　三礼崇容，八銮警卫。有来辰仪，阐徽妫汭。<br>
		<br>
		　　璇宫肃雍，藻景澄霁。文子文孙，本支百世。<br>
		<br>
		册宝诣宫门<br>
		<br>
		　　尧门叠瑞，姒幄齐辉。重坤靖夷，丽册华徽。<br>
		<br>
		　　天子仁圣，礼文弗违。福寿康宁，同燕层闱。<br>
		<br>
		皇太后出阁升坐<br>
		<br>
		　　文母曼寿，载锡之光。总集瑞命，宜君宜王。<br>
		<br>
		　　惠以仁显，慈以德彰。保佑子孙，受福无疆。<br>
		<br>
		册宝诣读册宝位<br>
		<br>
		　　华鸾编玉，文螭液金。颂德摛英，扬徽嗣音。<br>
		<br>
		　　紫幄天开，翠华日临。岁岁年年，如周大任。<br>
		<br>
		皇太后降坐归阁<br>
		<br>
		　　宋有明德，天保佑之。以寿继寿，以慈广慈。<br>
		<br>
		　　声文宣昭，福祉茂绥。神孙之休，燕及华夷。<br>
		<br>
		寿康宫册宝入门，《正安》<br>
		<br>
		　　大安耽耽，兴庆崇崇。维皇之尊，与天比隆。<br>
		<br>
		　　非心闲燕，文命延鸿。欲报之恩，礼缛仪丰。<br>
		<br>
		太上皇帝升御坐，《乾安》<br>
		<br>
		　　上帝有赫，百灵效祥。储祉垂恩，锡年降康。<br>
		<br>
		　　皇仪晬温，帝躬肃庄。三宫齐欢，地久天长。<br>
		<br>
		太上皇帝册宝升殿，《圣安》<br>
		<br>
		　　夏典稽瑞，禹玉含淳。追琢有章，温润孔纯。<br>
		<br>
		　　圣底于安，寿绵于仁。太上立德，自天其申。<br>
		<br>
		太上皇后册宝升殿，《圣安》<br>
		<br>
		　　父尊母亲，天涵地育。燕我翼子，景命有仆。<br>
		<br>
		　　得名得寿，如金如玉。子孙千亿，成其厚福。<br>
		<br>
		太上皇帝降御坐，《乾安》<br>
		<br>
		　　天地清宁，日月华光。归尊慈极，嵩呼未央。<br>
		<br>
		　　庆函百嘉，寿跻八荒。上皇万岁，俾炽俾昌。<br>
		<br>
		册宝诣宫中，《正安》<br>
		<br>
		　　晨趋慈幄，佳气郁葱。受帝之祉，配天其崇。<br>
		<br>
		　　璧华金精，礼敷乐充。天子是若，欢声融融。<br>
		<br>
		太上皇后出阁升坐，《坤安》<br>
		<br>
		　　文物流彩，銮辂靖陈。龟瑞荐祉，坤仪效珍。<br>
		<br>
		　　比皇之寿，翼帝以仁。和气致祥，与物为春。<br>
		<br>
		读册宝，《圣安》<br>
		<br>
		　　黼黻其文，金玉其相。永寿于万，合德无疆。<br>
		<br>
		　　福绪祥源，厥后克昌。天维格斯，祚我圣皇。<br>
		<br>
		太上皇后降坐归阁，《坤安》<br>
		<br>
		　　荣怀之庆，莫盛于斯。三宫四册，五叶一时。<br>
		<br>
		　　德阜而丰，福大而滋。子子孙孙，于时保之。<br>
		<br>
		嘉泰二年恭上太皇太后尊号八首<br>
		<br>
		册宝降殿<br>
		<br>
		　　思齐太任，嫔于周京。至哉坤元，万物资生！<br>
		<br>
		　　不可仪测，矧可强名。镂玉绳金，昭哉号荣！<br>
		<br>
		册宝诣东阶<br>
		<br>
		　　鼓钟喤□，仪物载陈。仪物陈矣，烂其瑶琨。<br>
		<br>
		　　咨尔上公，相予文孙。勿亟勿徐，奉我重亲。<br>
		<br>
		册宝出门<br>
		<br>
		　　荡荡天门，金铺玉户。采旄翠旌，流苏葆羽。<br>
		<br>
		　　千官影从。乃导乃辅。都人纵观，填道呼舞。<br>
		<br>
		寿慈宫册宝入门<br>
		<br>
		　　煌煌宝书，玉篆金缕。曷为来哉？自天子所。<br>
		<br>
		　　自天子所，以燕文母。婉嬗祥云，日正当午。<br>
		<br>
		册宝升殿<br>
		<br>
		　　文物备矣，三事其承。崇牙高张，乐充宫庭。<br>
		<br>
		　　耽耽广殿，左戚右平。敬尔威仪，摄齐以登。<br>
		<br>
		册宝诣宫中<br>
		<br>
		　　维寿伊何？圣德日新。维慈伊何？佑于后人。<br>
		<br>
		　　乃范斯金，乃缕斯鈱。皇举玉趾，从于尧门。<br>
		<br>
		太皇太后升御坐 降同。<br>
		<br>
		　　侍中版奏，办外严中。出自玉房，祎示俞被躬。<br>
		<br>
		　　我龙受之，祲威盛容。皇帝圣孝，其乐融融。<br>
		<br>
		册宝诣读册宝位<br>
		<br>
		　　麟趾褭蹄，我宝斯刻。堧磩采致，载备斯册。<br>
		<br>
		　　眉寿万年，诒谋燕翼。于赫汤孙，克绵永福。<br>
		<br>
		　　绍定三年寿明仁福慈睿皇太后册宝九首<br>
		<br>
		文德殿册宝降殿<br>
		<br>
		　　思齐圣母，媲于周任。体乾履坤，博厚洪深。<br>
		<br>
		　　七表既启，万寿自今。昕庭发号，式昭德音。<br>
		<br>
		册宝诣东阶<br>
		<br>
		　　煌煌仪物，绎绎鼓钟。奉兹宝册，至于阶东。<br>
		<br>
		　　上公相仪，列辟尽恭。拜手慈宸，福如华、嵩。<br>
		<br>
		册宝出门<br>
		<br>
		　　帝阙肃开，天阶坦履。霓旌羽盖，导仪护卫。<br>
		<br>
		　　匪夸雕琢，匪矜繁丽。兹谓盛仪，亿载千岁。<br>
		<br>
		慈明殿册宝入门<br>
		<br>
		　　金坚玉纯，文郁礼缛。来从帝所，作瑞王国。<br>
		<br>
		　　天开地辟，日熙春燠。兹谓盛事，永燕茀禄。<br>
		<br>
		册宝升殿<br>
		<br>
		　　皇仪有炜，彩舁次升。沉沉邃殿，穆穆天廷。<br>
		<br>
		　　坤德 隆。皇图永宁。咨尔廷臣，摄齐以登。<br>
		<br>
		册宝诣宫中<br>
		<br>
		　　寿为福先，明烛物表。仁沾动植，福齐穹昊。<br>
		<br>
		　　曰慈与睿，并崇丕号。演而申之，万世永保。<br>
		<br>
		皇太后升御坐<br>
		<br>
		　　迩臣跪奏，严办必恭。乃御祎示俞，升于殿中。<br>
		<br>
		　　慈颜雍穆，和气冲融。芳流清史，传之无穷。<br>
		<br>
		册宝诣读册宝位<br>
		<br>
		　　徽音孔昭，宝传斯刻。金昭玉粹，有烨斯册。<br>
		<br>
		　　载祈载祝，以燕以翼。宝之万年，与宋无极。<br>
		<br>
		皇太后降御坐<br>
		<br>
		　　皇文既举，庆礼告虔。肇自宫闱，格于幅员。<br>
		<br>
		　　子称母寿，母谓子贤。陟降在兹，隆名际天。<br>
		<br>
		哲宗发皇后册宝三首<br>
		<br>
		皇帝升坐，《乾安》<br>
		<br>
		　　既登乃依，如日之升。有严有翼，丕显丕承。<br>
		<br>
		　　天作之合，家邦其兴。朱芾斯皇，子孙绳绳。<br>
		<br>
		降坐，《乾安》<br>
		<br>
		　　我礼嘉成，我驾言旋。降坐而跸，奏鼓渊渊。<br>
		<br>
		　　景命有仆，保佑自天。永锡祚嗣，何千万年。<br>
		<br>
		太尉等奉册宝出入，《正安》<br>
		<br>
		　　宣哲维公，就位肃庄。册宝具举，丕显其光。<br>
		<br>
		　　出于宸闱，鼓钟喤□。母仪天下，万寿无疆。<br>
		<br>
		绍兴十三年发皇后册宝十三首<br>
		<br>
		皇帝升坐，《乾安》<br>
		<br>
		　　天地奠位，乾坤以分。夫妇有别，父子相亲。<br>
		<br>
		　　圣王之治，礼重婚姻。端冕从事，是正大伦。<br>
		<br>
		使副入门，《正安》<br>
		<br>
		　　天子当阳，群工就列。册宝既陈，钟鼓备设。<br>
		<br>
		　　上公奉事，容庄心协。克相盛礼，光昭玉牒。<br>
		<br>
		册宝出门，《正安》<br>
		<br>
		　　穆穆睟容，如天之临。赫赫明命，如玉之音。<br>
		<br>
		　　虔恭出门，礼容兢兢。涂山生启，夏道以兴。<br>
		<br>
		皇帝降坐，《乾安》<br>
		<br>
		　　朝阳已升，熏风习至。乐奏既成，礼容亦备。<br>
		<br>
		　　玉佩锵鸣，帝徐举趾。壶政穆宣，以听内治。<br>
		<br>
		皇后出阁，《乾安》<br>
		<br>
		　　猗欤贤后，德本性成！承天致顺，溯日为明。<br>
		<br>
		　　作配俪极，王化以行。万有千岁，奉祀宗祊。<br>
		<br>
		册宝入门，《宜安》<br>
		<br>
		　　款承祗事，时惟肃雍。跪奉册宝，陈于法宫。<br>
		<br>
		　　以俯以仰，有仪有容。明神介之，福禄来崇。<br>
		<br>
		皇后降殿，《承安》<br>
		<br>
		　　温惠之德，祎翟之衣。行中《采荠》，礼无或违。<br>
		<br>
		　　降于丹陛，有容有仪。委委蛇蛇，谁其似之！<br>
		<br>
		皇后受册宝，《成安》<br>
		<br>
		　　镂苍玉兮，盛德载扬。铸南金兮，作镇椒房。<br>
		<br>
		　　虔受赐兮，有烨有光。宜室家兮，朱芾斯皇。<br>
		<br>
		皇后升坐，《和安》<br>
		<br>
		　　礼既行兮，厥位孔安。母仪正兮，容止所观。<br>
		<br>
		　　奉东朝兮，常得其欢。求淑女兮，岂乐多般。<br>
		<br>
		内命妇入门，《惠安》<br>
		<br>
		　　素月澄辉，众星显列。炳为天文，各有攸别。<br>
		<br>
		　　椒房既正，阴教斯设。《关雎》、《麟趾》，应如响捷。<br>
		<br>
		外命妇入门，《成安》<br>
		<br>
		　　窈窕其容，淑 其姿。烂其如云，瞻我母仪。<br>
		<br>
		　　曰天之妹，作合惟宜。粲然舞抃，畴不肃祗。<br>
		<br>
		皇后降坐，《徽安》<br>
		<br>
		　　宝字煌煌，册书粲粲。副笄加饰，祎褕有烂。<br>
		<br>
		　　祗若帝休，委蛇乐衎。亿万斯年，永膺宸翰。<br>
		<br>
		皇帝归阁，《泰安》<br>
		<br>
		　　太任徽音，太姒是嗣。则百斯男，周室以炽。<br>
		<br>
		　　天子万年，受兹女士。如姒事任，从以孙子。<br>
		<br>
		淳熙三年发皇后册宝十三首<br>
		<br>
		皇帝升坐，《乾安》<br>
		<br>
		　　赫赫惟皇，如日之光。肃肃惟后，如月之常。<br>
		<br>
		　　礼行一时，明照无疆。天子莅止，畴敢不庄！<br>
		<br>
		册宝入门，《正安》<br>
		<br>
		　　卜月惟良，练辰斯臧。臣工在庭，剑佩玱玱。<br>
		<br>
		　　来汝凝丞，明命是将。有淑其仪，无或怠遑。<br>
		<br>
		册宝出门，《正安》<br>
		<br>
		　　刻简以鈱，铸宝以金。持节伊谁？时惟四邻。<br>
		<br>
		　　自我文德，达之穆清。委蛇委蛇，往迄于成。<br>
		<br>
		皇帝降坐，《乾安》<br>
		<br>
		　　册行何向？于门东偏。礼备乐成，合扇鸣鞭。<br>
		<br>
		　　皇举玉趾，如天之旋。燕及家邦，亿万斯年。<br>
		<br>
		皇后出阁，《坤安》<br>
		<br>
		　　椒涂兰驭，河润山容。副笄在首，祎衣被躬。<br>
		<br>
		　　静女其姝，实翼实从。自彼西阁，聿来殿中。<br>
		<br>
		册宝入门，《宜安》<br>
		<br>
		　　德隆位尊，礼厚文缛。乃篆斯金，乃镂斯玉。<br>
		<br>
		　　群公盈门，执事有肃。愿言保之，永镇坤轴。<br>
		<br>
		皇后降殿，《承安》<br>
		<br>
		　　规殿沉沉，叶气旼□。明章妇顺，表正人伦。<br>
		<br>
		　　蹑是左戚，暨于中庭。尚宫显相，罔有弗钦。<br>
		<br>
		皇后受册宝，《成安》<br>
		<br>
		　　备物典册，乐之鼓钟。拜而受之，极其肃雍。<br>
		<br>
		　　司言司宝，各以职从。行地有庆，与天无穷。<br>
		<br>
		皇后升坐，《和安》<br>
		<br>
		　　容典既膺，壶仪既正。羽卫外列，扬颜中映。<br>
		<br>
		　　如帝如天，以庄以靓。六宫承式，《二南》流咏。<br>
		<br>
		内命妇入门，《惠安》<br>
		<br>
		　　《葛覃》节用，《樛木》逮下。形为嫔则，夙已心化。<br>
		<br>
		　　兹临长秋，遂正诸夏。以庆以祈，百祥来迓。<br>
		<br>
		外命妇入门，《咸安》<br>
		<br>
		　　硕人其颀，公侯之妻。翟茀以朝，像服是宜。<br>
		<br>
		　　如星之共，溯月之辉。母仪既瞻，群心则夷。<br>
		<br>
		皇后降坐，《徽安》<br>
		<br>
		　　窈窕淑女，备六服兮。陟降多仪，耸群目兮。<br>
		<br>
		　　内治允备，阴教肃兮。宜君宜王，绥有福兮。<br>
		<br>
		皇后归阁，《泰安》<br>
		<br>
		　　天监有周，是生太任。亦有太姒，嗣其徽音。<br>
		<br>
		　　孰如两宫，慈爱相承！思齐之盛，复见于今。<br>
		<br>
		淳熙十六年皇后册宝十三首<br>
		<br>
		皇帝升坐，《乾安》<br>
		<br>
		　　乾位既正，坤斯顺承。日丽于天，月斯溯明。<br>
		<br>
		　　惟帝受命，惟帝并登。黼扆尊临，典册是行。<br>
		<br>
		册宝入门，《正安》<br>
		<br>
		　　乃协良辰，维春之宜。乃诏近弼，来汝相仪。<br>
		<br>
		　　九门洞开，文物华辉。声诗载歌，于以侑之。<br>
		<br>
		册宝出门，《正安》<br>
		<br>
		　　有玺范金，有册镂琼。汝使汝介，持节以行。<br>
		<br>
		　　礼始文德，达于穆清，是恪是虔，依我和声。<br>
		<br>
		皇帝降坐，《乾安》<br>
		<br>
		　　鼓钟喤□，磬筦锵锵。剑佩充庭，济济洋洋。<br>
		<br>
		　　礼典告备，皇心乐康。于万斯年，受福无疆。<br>
		<br>
		穆清殿受册宝，皇后出阁，《坤安》<br>
		<br>
		　　懿范柔容，如月斯辉。驾厥翟辂，被以祎衣。<br>
		<br>
		　　九御从之，如云祁祁。典册是承，心焉肃祗。<br>
		<br>
		册宝入门，《宜安》<br>
		<br>
		　　华榱璧珰，有馨椒殿。备物来陈，多仪式焕。<br>
		<br>
		　　曰册曰宝，是刻是□彖。并举以行，皇矣懿典。<br>
		<br>
		皇后降殿，《承安》<br>
		<br>
		　　祎褕盛服，有恪其容。是陟是降，相以尚宫。<br>
		<br>
		　　金殿玉阶，聿来于中。展诗应律，载咏肃雍。<br>
		<br>
		皇后受册宝，《成安》<br>
		<br>
		　　帝有显命，禀于亲慈。后德克承，拜而受之。<br>
		<br>
		　　人伦既正，王化是基。亿载万年，永祚坤仪。<br>
		<br>
		皇后升坐，《和安》<br>
		<br>
		　　帝庆三宫，膺受宝册。御于中闱，载欣载惕。<br>
		<br>
		　　乃敷阴教，乃明《内则》。翼翼鱼贯，罔不承式。<br>
		<br>
		内命妇入门，《惠安》<br>
		<br>
		　　掖庭颁官，于位有四。嘒彼小星，抚以德惠。<br>
		<br>
		　　熙焉如春，育焉如地。庆礼聿成，靡弗咸喜。<br>
		<br>
		外命妇入门，《咸安》<br>
		<br>
		　　鱼轩鼎来，像服是宜。班于内庭，率礼惟祗。<br>
		<br>
		　　化以妇道，时惟母仪。是庆是类，于胥乐兮。<br>
		<br>
		皇后降坐，《徽安》<br>
		<br>
		　　正位长秋，容典备矣。王假有家，人伦至矣。<br>
		<br>
		　　俪极俔天，多受祉矣。蛰蛰螽斯，宜孙子矣。<br>
		<br>
		皇后归阁，《泰安》<br>
		<br>
		　　维天佑宋，盛事相仍。崇号三宫，甫兹浃辰。<br>
		<br>
		　　肇正中闱，缛礼载陈。邦家之庆，旷古无伦。<br>
		<br>
		皇帝升坐，《乾安》<br>
		<br>
		　　乾健坤顺，群生首资。日常月升，四时叶熙。<br>
		<br>
		　　帝嗣天历，后崇母仪，黼黻承晖，王化是基。<br>
		<br>
		使副入门，《正安》<br>
		<br>
		　　熛阙蟺{艹叶}，璧门云龙。烈文维辅，翊奉有容。<br>
		<br>
		　　典章辉明，彝度肃雍。蒇时缛仪，登于璇宫。<br>
		<br>
		册宝出门，《正安》<br>
		<br>
		　　金晶丽辉，璧叶含春。赞夏之翼，绎虞之嫔。<br>
		<br>
		　　乐序《韶》亮，礼文藻新。辟公相成，物采彬彬。<br>
		<br>
		皇帝降坐，《乾安》<br>
		<br>
		　　帟旒云舒，金秀充庭。璇卫銮华，蒨佩垂丝呈。<br>
		<br>
		　　皇容熙备，柔仪顺承。三宫齐欢，万福昭膺。<br>
		<br>
		皇后出阁，《坤安》<br>
		<br>
		　　骖翟崇容，祎鞠陈衣。戾止兰殿，夙兴椒闱。<br>
		<br>
		　　淑正宣华，粹明腾辉。钦若有承，嗣音之徽。<br>
		<br>
		册宝入门，《宜安》<br>
		<br>
		　　祎帟流光，庆祥增衍。编玉镂德，螭金溢篆。<br>
		<br>
		　　粹猷藻黼，徽文华显。《二南》声诗，于时昭阐。<br>
		<br>
		皇后降殿，《承安》<br>
		<br>
		　　翚珩焕采，趋节风韶。陟降戚陛，奉将英瑶。<br>
		<br>
		　　辟道承熏，嫔仪扬翘。是敬是祗，德音孔昭。<br>
		<br>
		皇后受册宝，《成安》<br>
		<br>
		　　帝奉太室，后仪成之。帝养三宫，后志承之。<br>
		<br>
		　　德如《关雎》，盛如《螽斯》。宜君宜王，百世本支。<br>
		<br>
		皇后升坐，《和安》<br>
		<br>
		　　肃肃壶彝，雍雍阴教。险诐自防，警戒是效。<br>
		<br>
		　　中闱端委，列御胥告。其思辅顺，永翼帝孝。<br>
		<br>
		内命妇入门，《惠安》<br>
		<br>
		　　天子九嫔，王宫六寝。有烨令仪，载秩华品。<br>
		<br>
		　　福履绥将，节用躬俭。矢其德音，于以来谂。<br>
		<br>
		外命妇入门，《咸安》<br>
		<br>
		　　象服之文，《鹊巢》之风。化以妇道，觐于内宫。<br>
		<br>
		　　采苹涧滨，采藻涧中。夙夜在公，赞彼累功。<br>
		<br>
		皇后降坐，《和安》<br>
		<br>
		　　光佑晏宁，惠慈燕喜。寿仁并崇，家邦均祉。<br>
		<br>
		　　懿文交举，壶册嗣美。维亿万年，爱敬惟似。<br>
		<br>
		皇后归阁，《泰安》<br>
		<br>
		　　天心仁佑，坤德世昭。灼有慈范，着于累朝。<br>
		<br>
		　　俭以赞虞，勤以承尧。是用则效，共励夙宵。<br>
		<br>
		嘉泰三年皇后册宝十三首<br>
		<br>
		皇帝升坐，《乾安》<br>
		<br>
		　　茂建坤极，容典聿新。天命所赞，慈训是遵。<br>
		<br>
		　　肃涓谷旦，躬御紫宸。鸿禧累福，骈赉翕臻。<br>
		<br>
		使副入门，《正安》<br>
		<br>
		　　端门晓辟，瑞气云凝。有俨良辅，踵武造廷。<br>
		<br>
		　　肃肃王命，是将是承。登册穆清，万岁永膺。<br>
		<br>
		册宝出门，《正安》<br>
		<br>
		　　瑶册玉宝，烂然瑞辉。旁翼绛节，上承紫微。<br>
		<br>
		　　璆鸣朝佩，徐出兽扉。登进坤极，益彰典徽。<br>
		<br>
		皇帝降坐，《乾安》<br>
		<br>
		　　天临黼扆，云集弁缨。金石递奏，典礼备成。<br>
		<br>
		　　玉趾缓步，龙驾翼行。言旋北极，永燕西清。<br>
		<br>
		皇后出阁，《乾安》<br>
		<br>
		　　日熏椒屋，云霭璧门。有华瑞节，来自帝阍。<br>
		<br>
		　　统天惟乾，合德者坤。我龙受之，福禄永繁。<br>
		<br>
		册宝入门，《宜安》<br>
		<br>
		　　虹辉灿烂，云篆绸缪。绛节前导，瑞光上浮。<br>
		<br>
		　　瑶阶玉扉，即集长秋。钦承天宠，永荷帝休。<br>
		<br>
		皇后降殿，《承安》<br>
		<br>
		　　瑶殿清閟，玉戚坦夷。祎衣副珈，陟降不迟。<br>
		<br>
		　　宝册聿至，载肃载祗。礼仪昭备，福履永绥。<br>
		<br>
		皇后受册宝，《成安》<br>
		<br>
		　　日月临烛，乾坤覆持。明并二曜，德合两仪。<br>
		<br>
		　　光媲宸极，共恢化基。膺受茂典，亿载永宜。<br>
		<br>
		皇后升坐，《和安》<br>
		<br>
		　　宝玺瑶册，既祗既承。绣裀藻席，载跻载升。<br>
		<br>
		　　柔仪肃穆，瑞命端凝。永膺多福，如川方增。<br>
		<br>
		内命妇入门，《惠安》<br>
		<br>
		　　服焕盛仪，班分华致。九嫔妇职，六寝内治。<br>
		<br>
		　　参差荇菜，求勤寤寐。烝然来思，相礼赞祭。<br>
		<br>
		外命妇入门，《咸安》<br>
		<br>
		　　妇荣于室，通籍禁中。班列有次，车服有容。<br>
		<br>
		　　佐我《关雎》，《鹊巢》之风。被之僮僮，曷不肃雍！<br>
		<br>
		皇后降坐，《徽安》<br>
		<br>
		　　金石具举，典礼茂明。淑慎其止，遹观厥成。<br>
		<br>
		　　琼琚微动，凤辇翼行。仪光媲极，德迈嫔京。<br>
		<br>
		皇后归阁，《泰安》<br>
		<br>
		　　宝坐即兴，凤舆戒行。奏解严办，归燕邃清。<br>
		<br>
		　　问安寿慈，奉□宗祊。弥千万年，内助圣明。<br>
		<br>
		嘉定十五年皇帝受“恭膺天命之宝”三首<br>
		<br>
		《恭膺天命》之曲，太簇宫<br>
		<br>
		　　我祖受命，恭膺于天。爰作玉宝，载祗载虔。<br>
		<br>
		　　申锡无疆，神圣有传。昭兹兴运，于万斯年！<br>
		<br>
		《旧疆来归》之曲，太簇宫<br>
		<br>
		　　于穆我皇，之德之纯。涵濡群生，矧我遗民。<br>
		<br>
		　　运齐跨晋，轮贡效珍。土宇日辟，一视同仁。<br>
		<br>
		《永清四海》之曲，太簇宫<br>
		<br>
		　　我祖我宗，德厚泽深。于皇继序，益单厥心。<br>
		<br>
		　　天人协扶，一统有临。乾坤清夷，振古斯今。<br>
		<br>
		至道元年册皇太子二首<br>
		<br>
		太子出入，《正安》<br>
		<br>
		　　主鬯之重，允属贤明。承华肇启，上嗣腾英。<br>
		<br>
		　　礼修乐举，育德开荣。一人元良，万邦以宁。<br>
		<br>
		群臣称贺，《正安》<br>
		<br>
		　　皇储既建，圣祚无疆。鸾旌列叙，鸡戟分行。<br>
		<br>
		　　前星有烂，瑞日重光。际天接圣，温文允臧。<br>
		<br>
		天禧三年册皇太子一首<br>
		<br>
		太子出入，《明安》<br>
		<br>
		　　明《离》之象，少阳之位。固邦为本，体天作贰。<br>
		<br>
		　　仪范克温，礼章斯备。丕宣令猷，恭守宗器。<br>
		<br>
		乾道元年册皇太子四首<br>
		<br>
		皇帝升坐，《乾安》<br>
		<br>
		　　宋受天命，圣绪无疆。惟怀永图，乃登元良。<br>
		<br>
		　　涓选休辰，册书是将。黼坐天临，穆穆皇皇。<br>
		<br>
		太子入门，《明安》<br>
		<br>
		　　于维皇储，玉润金声。体《震》之洊，重《离》之明。<br>
		<br>
		　　册宝具举，环佩锵鸣。守器承祧，惟邦之荣。<br>
		<br>
		太子出门，《明安》<br>
		<br>
		　　乐备既奏，和声冲融。玉简金书，翔鸾戏鸿。<br>
		<br>
		　　下拜登受，旋于青宫。仪辰作贰，垂休无穷。<br>
		<br>
		皇帝降坐，《乾安》<br>
		<br>
		　　我礼备成，我驾言旋。降坐而跸，奏鼓渊渊。<br>
		<br>
		　　国本既定，保佑自天。克昌厥后，何千万年。<br>
		<br>
		乾道七年册皇太子四首<br>
		<br>
		皇帝升坐，《乾安》<br>
		<br>
		　　建储以贤，辟宫于东。典册既备，筮占既从。<br>
		<br>
		　　济济卿士，锵锵鼓钟。天子戾止，盛哉礼容。<br>
		<br>
		太子入门，《明安》<br>
		<br>
		　　琱鈱瑳□，篆金煌煌。对扬于庭，是承是将。<br>
		<br>
		　　星重其晖，日重其光。观瞻以怿，国有元良。<br>
		<br>
		太子出门，《明安》<br>
		<br>
		　　渊中象德，玉裕凝姿。进退周旋，有肃其仪。<br>
		<br>
		　　既定国本，益隆庆基。燕及两宫，福禄如茨。<br>
		<br>
		皇帝降坐，《乾安》<br>
		<br>
		　　储副豫定，器之公兮。册授孔时，礼之隆兮。<br>
		<br>
		　　天步迟迟，旋九重兮。寿祉万年，德无穷兮。<br>
		<br>
		嘉定二年册皇太子四首<br>
		<br>
		皇帝升坐<br>
		<br>
		　　于皇我宋，受命于天。升储主鬯，衍庆卜年。<br>
		<br>
		　　典册告备，庭工载虔。万乘莅止，端冕邃延。<br>
		<br>
		太子入门受册宝<br>
		<br>
		　　太极端御，少阳肃祗。鈱简斯镂，衮服孔宜。<br>
		<br>
		　　式奏备乐，乃陈盛仪。下拜登受，永言保之。<br>
		<br>
		太子受册宝出门<br>
		<br>
		　　明两承曜，作贰宣猷。茂德金昭，令誉川流。<br>
		<br>
		　　豫定厥本，永贻乃谋。三朝致养，问寝龙楼。<br>
		<br>
		皇帝降坐<br>
		<br>
		　　《震》洊体象，我储明兮。涣扬显册，我礼成兮。<br>
		<br>
		　　大驾言旋，警跸鸣兮。燕祉无疆，邦之荣兮。<br>
		<br>
		宝佑二年皇子冠二十首<br>
		<br>
		皇帝将出文德殿，《隆安》<br>
		<br>
		　　于皇帝德，乃圣乃神。本支百世，立爱惟亲。<br>
		<br>
		　　敬共冠事，以明人伦。承天右序，休命用申。<br>
		<br>
		宾赞入门，《祗安》<br>
		<br>
		　　丰芑诒谋，建尔元子。揆礼仪年，筮宾敬事。<br>
		<br>
		　　八音克谐，嘉宾至止。于以冠之，成其福履。<br>
		<br>
		宾赞出门，《祗安》<br>
		<br>
		　　礼国之本，冠礼之始。宾升自西，维宾之位。<br>
		<br>
		　　于着于阼，维子之义，厥惟钦哉，敬以从事。<br>
		<br>
		皇帝降坐，《隆安》<br>
		<br>
		　　路寝辟门，黼坐恭己。群公在庭，所重维礼。<br>
		<br>
		　　正心齐家，以燕翼子。于万斯年，王心载喜。<br>
		<br>
		皇子初行<br>
		<br>
		　　有来振振，月重轮兮。瑜玉在佩，綦组明兮。<br>
		<br>
		　　左征右羽，德结旌兮。步中《采荠》，矩擭循兮。<br>
		<br>
		宾赞入门<br>
		<br>
		　　我有嘉宾，直大以方。亦既至止，厥德用光。<br>
		<br>
		　　冠而字之，厥义孔彰。表里纯备，黄耇无疆。<br>
		<br>
		皇子诣受制位<br>
		<br>
		　　吉圭休成，其日南至。天子有诏，冠尔皇嗣。<br>
		<br>
		　　为国之本，隆邦之礼。拜而受之，式共敬止。<br>
		<br>
		皇子升东阶<br>
		<br>
		　　兹惟阼阶，厥义有在。历阶而升，敬谨将冠。<br>
		<br>
		　　经训昭昭，邦仪粲粲。正纚宾筵，寿考未艾。<br>
		<br>
		皇子升筵<br>
		<br>
		　　秩秩宾筵，笾豆孔嘉。帝子至止，衿缨振华。<br>
		<br>
		　　周旋陟降，礼行三加。成人有德，匪骄匪奢。<br>
		<br>
		初加<br>
		<br>
		　　帝子惟贤，懋昭厥德。跪冠于房，玄冠有特。<br>
		<br>
		　　鼓钟喤□，威仪抑抑。百礼既洽，祚我王国。<br>
		<br>
		初醮<br>
		<br>
		　　有宾在筵，有尊在户。磬管将将，醮礼时举。<br>
		<br>
		　　跪觞祝辞，以永燕誉。宝祚万年，盘石巩固。<br>
		<br>
		再冠<br>
		<br>
		　　《复》爻肇祥，《震》维标德。乃共皮弁，其仪不忒。<br>
		<br>
		　　体正色齐，维民之则。璇霄眷佑，国寿箕翼。<br>
		<br>
		再醮<br>
		<br>
		　　冠醮之义，匪酬匪酌。于户之西，敬共以恪。<br>
		<br>
		　　金石相宣，冠醮相错。帝祉之受，施及家国。<br>
		<br>
		三加<br>
		<br>
		　　善颂善祷，三加弥尊。爵弁峨峨，介珪温温。<br>
		<br>
		　　阳德方长，成德允存。燕及君亲，厥祉孔蕃。<br>
		<br>
		三醮<br>
		<br>
		　　席于宾阶，礼义以兴。受爵执爵，多福以膺。<br>
		<br>
		　　匪惟服加，德加愈升。匪惟德加，寿加愈增。<br>
		<br>
		皇子降<br>
		<br>
		　　命服煌煌，跬步中度。庆辑皇闱，化行海宇。<br>
		<br>
		　　礼具乐成，惕若戒惧。宝璐厥躬，有秩斯祜。<br>
		<br>
		朝谒皇帝将出<br>
		<br>
		　　皇王烝哉，令闻不已！燕翼有谋，冠醮有礼。<br>
		<br>
		　　百僚在庭，遹相厥事。颂声所同，嘉受帝祉。<br>
		<br>
		皇子再拜<br>
		<br>
		　　青社分封，前星启焰。繁弱绥章，厥光莫揜。<br>
		<br>
		　　容称其德，蓄学之验。芳誉敷华，大圭无玷。<br>
		<br>
		皇子退<br>
		<br>
		　　玄衮黼裳，垂徽永世。勉勉成德，是在元子。<br>
		<br>
		　　胙土南宾，厥旨孔懿。充一忠字，作百无愧。<br>
		<br>
		皇帝降坐<br>
		<br>
		　　爱始于亲，圣尽伦兮。元子冠字，邦礼成兮。<br>
		<br>
		　　天步舒徐，皇心宁兮。家人之吉，亿万春兮。<br>
		<br>
		淳化乡饮酒三十三章<br>
		<br>
		　　鹿鸣呦呦，命侣与俦。宴乐嘉宾，既献且酬。<br>
		<br>
		　　献酬有序，休祉无疆。展矣君子，邦家之光。<br>
		<br>
		　　鹿鸣呦呦，在彼中林。宴乐嘉宾，式昭德音。<br>
		<br>
		　　德音愔愔，既乐且湛。允矣君子，宾慰我心。<br>
		<br>
		　　鹿鸣呦呦，在彼高冈。宴乐嘉宾，吹笙鼓簧。<br>
		<br>
		　　币帛戋戋，礼仪蹡□。乐只君子，利用宾王。<br>
		<br>
		　　鹿鸣相呼，聚泽之蒲。我乐嘉宾，鼓瑟吹竽。<br>
		<br>
		　　我命旨酒，以燕以娱。何以赠之？玄纁粲如。<br>
		<br>
		　　鹿鸣相邀，聚场之苗。我美嘉宾，令名孔昭。<br>
		<br>
		　　我命旨酒，以歌以谣。何以置之？大君之朝。<br>
		<br>
		　　鹿鸣相应，聚山之荆。我燕嘉宾，鼓簧吹笙。<br>
		<br>
		　　我命旨酒，以逢以迎。何以荐之？扬于王庭。<br>
		<br>
		　　右《鹿鸣》六章，章八句。<br>
		<br>
		　　瞻彼南陔，时物嘉良。有泉清泚，有兰馨香。<br>
		<br>
		　　晨饮是汲，夕膳是尝。慈颜未悦，我心靡遑。<br>
		<br>
		　　嬉嬉南陔，眷眷慈颜。和气怡色，奉甘与鲜。<br>
		<br>
		　　事亲是宜，事君是思。虔勖忠孝，邦家之基。<br>
		<br>
		　　右《南陔》二章，章八句。<br>
		<br>
		　　洋洋嘉鱼，伫以美罛。君子有道，嘉宝式燕以娱。<br>
		<br>
		　　洋洋嘉鱼，伫以芳罟。君子有德，嘉宾式歌且舞。<br>
		<br>
		　　我有宫沼，龟龙扰之。君子有礼，嘉宾式贵表之。<br>
		<br>
		　　我有宫薮，麟凤来思。君子有乐，嘉宾式慰勤思。<br>
		<br>
		　　相彼嘉鱼，爰纵之壑。我有旨酒，嘉宾式燕以乐。<br>
		<br>
		　　相彼嘉鱼，在汉之粱。我有旨酒，嘉宾式燕以康。<br>
		<br>
		　　森森乔木，美蔓荣之。我有旨酒，嘉宾式燕宜之。<br>
		<br>
		　　喈喈黄鸟，载飞载止。我有旨酒，嘉宾式燕且喜。<br>
		<br>
		　　右《嘉鱼》八章，章四句。<br>
		<br>
		　　崇丘峨峨，动植斯属。高既自遂，大亦自足。<br>
		<br>
		　　和风斯扇，膏雨斯沐。我仁如天，以亭以育。<br>
		<br>
		　　崇丘巍巍，动植其依。高大之性，各极尔宜。<br>
		<br>
		　　王道坦坦，皇猷熙熙。仁寿之域，烝民允跻。<br>
		<br>
		　　右《崇丘》二章，章八句。<br>
		<br>
		　　关雎于飞，洲渚之湄。自家刑国，乐且有仪。<br>
		<br>
		　　郁郁芳兰，幽人撷之。温温恭人，哲后求之。<br>
		<br>
		　　求之无斁，寤寐所属。罄尔一心，受天百禄。<br>
		<br>
		　　郁郁芳兰，雨露滋之。温温恭人，圭组縻之。<br>
		<br>
		　　郁郁芒兰，佩服珍之。温温恭人，福履绥之。<br>
		<br>
		　　关雎跄跄，集水之央。好求贤辅，同扬德光。<br>
		<br>
		　　苹蘩芳滋，同谁掇之。愿言贤德，靡日不思。<br>
		<br>
		　　偶其贤德，辅成已职。永配玉音，服之无斁。<br>
		<br>
		　　洁其粢盛，中心匪宁。荐于宗庙，助君德馨。<br>
		<br>
		　　贤淑来思，人之表仪。风化天下，何乐如之！<br>
		<br>
		　　右《关雎》十章，章四句。<br>
		<br>
		　　彼鹊成巢，尔类攸处。之子有归，琼瑶是祖。<br>
		<br>
		　　彼鹊成巢，尔类攸匹。之子有行，锦绣是饰。<br>
		<br>
		　　彼鹊成巢，尔类攸共。之子有从，兰荪是奉。<br>
		<br>
		　　伊鹊成巢，珍禽戾止。婉彼佳人，配于君子。<br>
		<br>
		　　伊鹊营巢，珍禽攸处。内助贤侯，弼于明主。<br>
		<br>
		　　伊鹊营巢，珍禽辑睦。均养嘉雏，致于蕃育。<br>
		<br>
		　　右《鹊巢》六章，章四句。<br>
		<br>
		大观闻喜宴六首<br>
		<br>
		状元以下入门，《正安》<br>
		<br>
		　　多士济济，于彼西雍。钦肃威仪，亦有斯容。<br>
		<br>
		　　烝然来思，自西自东。天畀尔禄，惟王其崇。<br>
		<br>
		初举酒，《宾兴贤能》<br>
		<br>
		　　明明天子，率由旧章。思乐泮水，光于四方。<br>
		<br>
		　　薄采其芹，用宾于王。我有好爵，置彼周行。<br>
		<br>
		再酌，《于乐辟雍》<br>
		<br>
		　　乐只君子，式燕又思。服其命服，摄以威仪。<br>
		<br>
		　　钟鼓既设，一朝酬之。德音是茂，邦家之基。<br>
		<br>
		三酌，《乐育英才》<br>
		<br>
		　　圣谟洋洋，纲纪四方。烝我髦士，观国之光。<br>
		<br>
		　　遐不作人，而邦其昌。以燕天子，万寿无疆。<br>
		<br>
		四酌，《乐且有仪》<br>
		<br>
		　　我求懿德，烝然来思。笾豆静嘉，式燕绥之。<br>
		<br>
		　　温温其恭，莫不令仪。追琢其章，髦士攸宜。<br>
		<br>
		五酌，《正安》<br>
		<br>
		　　思皇多士，扬于王庭。钟鼓乐之，肃邕和鸣。<br>
		<br>
		　　威仪抑抑，既安且宁。天子万寿，永观厥成。<br>
		<br>
		政和鹿鸣宴五首<br>
		<br>
		初酌酒，《正安》<br>
		<br>
		　　思乐泮水，承流辟雍。思皇多士，贲然来从。<br>
		<br>
		　　邕邕济济，四方攸同。登于天府，维王是崇。<br>
		<br>
		再酌，《乐育人才》<br>
		<br>
		　　钟鼓皇皇，磬筦锵锵。登降维时，利用宾王。<br>
		<br>
		　　髦士攸宜，邦家之光。媚于天子，事举言扬。<br>
		<br>
		三酌，《贤贤好德》<br>
		<br>
		　　鸣鹿呦呦，载弁俅俅。烝然来思，旨酒思柔。<br>
		<br>
		　　之子言迈，泮涣尔游。于彼西雍，对扬王休。<br>
		<br>
		四酌，《烝我髦士》<br>
		<br>
		　　首善京师，灼于四方。烝我髦士，金玉其相。<br>
		<br>
		　　饮酒乐曲，吹笙鼓簧。勉戒徒御，观国之光。<br>
		<br>
		五酌，《利用宾王》<br>
		<br>
		　　遐不作人，天下喜乐。何以况之？鸢飞鱼跃。<br>
		<br>
		　　既劝之驾，献酬交错。利用宾王，縻以好爵。<br>
		&nbsp;<br>
		<br>
		<hr><a href="https://ebooksir.github.io/"><span style="font-size: 11.5pt">书大师(<font face="华文新魏">my285.com</font>)</span></a>
<center><a href="140.htm">下一页</a>&nbsp;
		<a href="index.htm">回目录</a>&nbsp; <a href="https://ebooksir.github.io/">回首页</a></center></td></tr>
</table></div>


<div align="center">









</body>


<!-- Mirrored from www.my285.com/shishu/songshi/139.htm by HTTrack Website Copier/3.x [XR&CO'2007], Thu, 21 Mar 2013 05:37:50 GMT -->
</html>
