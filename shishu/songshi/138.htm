<html>


<!-- Mirrored from www.my285.com/shishu/songshi/138.htm by HTTrack Website Copier/3.x [XR&CO'2007], Thu, 21 Mar 2013 05:37:48 GMT -->
<head>
<meta http-equiv="Content-Type" content="text/html; charset=gb2312">
<title>宋史_志第九十一 乐十三（乐章七）</title>
<style><!--
a {text-decoration:none}
a:hover {color: blue;text-decoration:underline}
-->
</style>
</head>





<div align="center">

</div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">
<td>
		<a href="https://ebooksir.github.io/"><font color="#008080">书大师</font></a><font 
  color="#008080"> &gt; </font><a href="index.htm"><font color="#008080">宋史</font></a><font 
  color="#008080"> &gt;</font></td>	<tr>
		
		<td><font color="#008080">
		</font>&nbsp;&nbsp;&nbsp;&nbsp; <font face="楷体_GB2312">&nbsp;&nbsp;&nbsp;&nbsp;
		<font size="5" color="#9F0000">&nbsp; &nbsp;&nbsp;志第九十一 乐十三（乐章七）</font></font><hr>&nbsp;
		<br>
		<br>
		朝会 御楼肆赦 恭上皇帝皇太后尊号上<br>
		<br>
		建隆乾德朝会乐章二十八首<br>
		<br>
		皇帝升坐，《隆安》<br>
		<br>
		　　天临有赫，上法乾元。铿锵六乐，俨恪千官。<br>
		<br>
		　　皇仪允肃，玉坐居尊。文明在御，礼备诚存。<br>
		<br>
		公卿入门，《正安》<br>
		<br>
		　　尧天协纪，舜日扬光。涉慎尔止，率由旧章。<br>
		<br>
		　　佩环济济，金石锵锵。威仪炳焕，至德昭彰。<br>
		<br>
		上寿，《禧安》<br>
		<br>
		　　乾健为君，坤柔曰臣。惟其臣子，克奉君亲。<br>
		<br>
		　　永御皇极，以绥兆民。称觞献寿，山岳嶙峋。<br>
		<br>
		　　舜《韶》更奏，尧酒浮觞。皇情载怿，洪算无疆。<br>
		<br>
		　　基隆郏鄏，德茂陶唐。山巍日焕，地久天长。<br>
		<br>
		　　皇帝举酒，第一盏用《白龟》<br>
		<br>
		　　圣德昭宣，神龟出焉。载白其色，或游于川。<br>
		<br>
		　　名符在沼，瑞应巢莲。登歌丹陛，纪异灵篇。<br>
		<br>
		　　第二盏，《甘露》<br>
		<br>
		　　天德冥应，仁泽载濡。其甘如醴，其凝如珠。<br>
		<br>
		　　云表潜结，颢英允敷。降于竹柏，永昭瑞图。<br>
		<br>
		　　第三盏，《紫芝》<br>
		<br>
		　　煌煌茂英，不根而生。蒲茸夺色，铜池著名。<br>
		<br>
		　　晨敷表异，三秀分荣。书于瑞典，光我文明。<br>
		<br>
		　　第四盏，《嘉禾》<br>
		<br>
		　　嘉彼合颖，致贡升平。异标南亩，瑞应西成。<br>
		<br>
		　　德至于地，皇祗效灵。和同之象，焕发祥经。<br>
		<br>
		　　第五盏，《玉兔》<br>
		<br>
		　　盛德好生，网开三面。明视标奇，昌辰乃见。<br>
		<br>
		　　育质雪园，沦精月殿。着于乐章，色含江练。<br>
		<br>
		群臣举酒，《正安》<br>
		<br>
		　　户牖严丹扆，鹓鸾造紫庭。恳祈南岳寿，势拱北辰星。<br>
		<br>
		　　得士于兹盛，基邦固以宁。诚明一何至，金石与丹青。<br>
		<br>
		　　簪绂若云屯，晨趋阊阖门。侁□罗禹会，济济奉尧樽。<br>
		<br>
		　　周礼观明备，天仪仰晬温。高卑陈表着，同拱帝王尊。<br>
		<br>
		　　待漏造王庭，威仪盛莫京。纷纶簪组列，清越佩环声。<br>
		<br>
		　　礼饮终三爵，《韶》音毕九成。永固凫藻乐，千载奉升平。<br>
		<br>
		群臣第一盏毕，作《玄德升闻》<br>
		<br>
		　　治定资神武，功成显睿文。贡轮庭实旅，朝会羽仪分。<br>
		<br>
		　　偃革千年运，垂衣万乘君。孰知尧、舜力，明德自升闻。<br>
		<br>
		　　约法皇纲正，崇文宝历昌。遒人振木铎，农器铸干将。<br>
		<br>
		　　瑞日含王宇，卿云蔼帝乡。万邦成一统，鸿祚与天长。<br>
		<br>
		六变<br>
		<br>
		　　宸扆威容盛，声明礼乐宣。九州臻禹会，万国戴尧天。<br>
		<br>
		　　贡职输琛赆。皇猷焕简编。含和均畅茂，鸿庆结非禋。<br>
		<br>
		　　朝会俨威仪，司常建九旗。舞容分缀兆，文物辨威蕤。<br>
		<br>
		　　运格桃林牧，祥开洛水龟。帝功潜日用，化俗自登熙。<br>
		<br>
		　　螭阶聊载笔，纪瑞轶唐、虞。丹凤仪金奏，黄龙负宝图。<br>
		<br>
		　　群材薪棫朴，仁政煦蒲卢。荡荡巍巍德，豚鱼信自孚。<br>
		<br>
		　　接圣宅神都，方来五达区。国贤熙帝载，灵命握乾符。<br>
		<br>
		　　至化当纯被，斯文益诞敷。车书今混一，圣治奉三无。<br>
		<br>
		　　圣王临大宝，八表凑才贤。经纬文天赋，刚柔德日宣。<br>
		<br>
		　　建邦隆柱石，造物运陶甄。共致升平业，绵长保亿年。<br>
		<br>
		　　神化妙无方，巍巍迈百王。鹤书搜隐逸，龙陛策贤良。<br>
		<br>
		　　拱揖朝群后，宾筵辟四方。洪图基亿载，淳曜备弥光。<br>
		<br>
		　　第二盏毕，《天下大定》<br>
		<br>
		　　皇猷敷八表，武谊肃三边。兰锜韬兵日，灵台偃伯年。<br>
		<br>
		　　奉珍皆述职，削衽尽朝天。功德超前古，音徽播管弦。<br>
		<br>
		　　伐叛天威震，恢疆帝业多。削平侔肃杀，涵煦极阳和。<br>
		<br>
		　　蹈厉观周舞，风云入汉歌。功成推大定，归马偃琱戈。<br>
		<br>
		六变<br>
		<br>
		　　惕厉日干干，潜蟠或跃渊。伐谋参上策，受钺总中坚。<br>
		<br>
		　　田讼归周日，民谣戴舜年。风云自冥感，嘉会翼飞天。<br>
		<br>
		　　壶关方逆命，投袂起亲征。虎旅聊攻伐，枭巢遽荡平。<br>
		<br>
		　　天威清朔漠，仁泽被黎氓。按节皇舆复，洋洋载颂声。<br>
		<br>
		　　蠢兹淮海帅，保据毒黎苗，不悟龙兴汉，犹同犬吠尧。<br>
		<br>
		　　六师方雨施，孤垒自冰消。千载逢嘉运，华夷奉圣朝。<br>
		<br>
		　　上游荆楚要，泽国洞庭深。自识同文世，皆回拱极心。<br>
		<br>
		　　一戎聊杖钺，九土尽输金。大定功成后，熏风入舜琴。<br>
		<br>
		　　席卷定巴、邛，西遐尽率从。岷、峨难负阻，江、汉自朝宗。<br>
		<br>
		　　述职方舟集，驱车九折通。粲然书国史，冠古耀丰功。<br>
		<br>
		　　锐旅庆回旋，边防尽晏然。键櫜方偃武，飞将亦韬弦。<br>
		<br>
		　　震曜资平垒，文明协丽天。洸洸成大业，赫奕在青编。<br>
		<br>
		淳化中朝会二十三首<br>
		<br>
		上寿，《和安》<br>
		<br>
		　　四序伊始，三阳肇开。条风入律，玉管飞灰。<br>
		<br>
		　　望云肃谒，鸣佩斯来。称觞献寿，瞻拱星回。<br>
		<br>
		　　一阳应候，万国同文。天正纪节，太史书云。<br>
		<br>
		　　凝旒在御，列叙爰分。寿觞斯荐，祝庆明君。<br>
		<br>
		　　皇帝初举酒，用《祥麟》<br>
		<br>
		　　圣皇御寓，仁兽诞彰。在郊旅贡，游畤呈祥。<br>
		<br>
		　　星辰是禀，草木无伤。纪异信史，登歌太常。<br>
		<br>
		　　再举酒，《丹凤》<br>
		<br>
		　　九苞荐瑞，戴德膺仁。藻翰爰奋，灵音载振。<br>
		<br>
		　　非时不见，有道则臻。降岐匪匹，仪舜为邻。<br>
		<br>
		　　三举酒，《河清》<br>
		<br>
		　　沔彼泾渎，澄明鉴如。清应宝运，光涵帝居。<br>
		<br>
		　　洞分沉璧，彻见游鱼。圣祚无极，神休伟与。<br>
		<br>
		　　四举酒，《白龟》<br>
		<br>
		　　稽彼灵物，允昭圣皇。浮石可蹑，巢莲益光。<br>
		<br>
		　　金方正色，介族殊祥。信书永耀，帝德无疆。<br>
		<br>
		　　五举酒，《瑞麦》<br>
		<br>
		　　芃芃嘉麦，擢秀分岐。甘露夕洒，惠风晨吹。<br>
		<br>
		　　良农告瑞，循吏称奇。归美英主，折而贡之。<br>
		<br>
		　　群臣初举酒毕，作《化成天下》<br>
		<br>
		　　轩、昊方同德，成、康粗比肩。素风惟普畅，皇道本无偏。<br>
		<br>
		　　阴魄重轮满，阳精五色圆。要荒咸率服，卓越圣功全。<br>
		<br>
		　　圣德比陶唐，千年祚运昌。茂功虽不宰，鸿业自无疆。<br>
		<br>
		　　极塞成清谧，齐民益阜康。文明同日月，遐迩仰辉光。<br>
		<br>
		六变<br>
		<br>
		　　荡荡无私世，巍巍至圣君。山河分国宝，日月耀人文。<br>
		<br>
		　　厌浥凝甘露，轮囷吐庆云。正声兼《大雅》，洋溢应南熏。<br>
		<br>
		　　鸿范合彝伦，调元四序均。岁功天吏正，御苑物华新。<br>
		<br>
		　　底贡陈方物，来宾列远人。奉常呈九奏，嘉贶动穹旻。<br>
		<br>
		　　大君隆至化，兴运契千龄。觐礼俄班瑞，夷賨尽实庭。<br>
		<br>
		　　成文调露乐，奉圣拱辰星。舞佾方更进，朝阳上楚萍。<br>
		<br>
		　　礼乐昭王业，寰区致太平。革车停北狩，云稼屡西成。<br>
		<br>
		　　国有详延诏，乡闻讲诵声。日华融五色，遐迩仰文明。<br>
		<br>
		　　亭障戢干戈，人心浃太和。务农登宝谷，猎俊设云罗。<br>
		<br>
		　　仪凤书良史，祥麟载雅歌。嘉辰资宴喜，星拱弁峨峨。<br>
		<br>
		　　冠古耀鸿徽，深仁及隐微。《二南》、《江汉》咏，九奏凤凰飞。<br>
		<br>
		　　设虡罗钟律，盈庭列舞衣。文明资厚德，怡怿兆民归。<br>
		<br>
		　　再举酒毕，《威加海内》<br>
		<br>
		　　革辂征汾、晋，隳城比燎毛。桓桓勖军旅，将将御英豪。<br>
		<br>
		　　神武诚无敌，天威讵可逃。王师宣利泽，霈若沃春膏。<br>
		<br>
		　　振万方明德，疾徐咸可观。铿锵动金奏，蹈厉总朱干。<br>
		<br>
		　　夹进昭威武，申严警宴安。守方推猛士，当用冒□为冠。<br>
		<br>
		六变<br>
		<br>
		　　宣榭始观兵，桓桓称鼓行。一戎期大定，载缵议徂征。<br>
		<br>
		　　善政从师律，神功冀《武成》。勖载勤誓众，王业自经营。<br>
		<br>
		　　声教方柔远，瓯、闽礼可招。献图连日际，归国象江潮。<br>
		<br>
		　　抚运重熙盛，提封万里遥。还同有虞氏，文德格三苗。<br>
		<br>
		　　南暨宣皇化，东吴奉乃神。舞干方耀德，执玉自来宾。<br>
		<br>
		　　巢伯朝丹陛，韩侯觐紫宸。古今归一揆，怀远道弥新。<br>
		<br>
		　　遗俗续陶唐，来苏徯圣皇。布昭汤吊伐，恢复汉封疆。<br>
		<br>
		　　金钺申戡剪，朱干示发扬。宜哉七德颂，千载播洋洋。<br>
		<br>
		　　乃眷尝西顾，偏师暂首征。灵旗方直指，犷俗自亡精。<br>
		<br>
		　　禹叙终驯致，尧封渐化成。不须严尉候，于廓海弥清。<br>
		<br>
		　　干戚有司传，威容着凯旋。像成王业盛，役辍武功全。<br>
		<br>
		　　兵寝西郊阅，书惟北阙县。圣神膺景命，卜世万斯年。<br>
		<br>
		景德中朝会一十四首<br>
		<br>
		皇帝升坐，《隆安》<br>
		<br>
		　　金奏在庭，群后在位。天威煌煌，响明负扆。<br>
		<br>
		　　高拱穆清，弁冕端委。盛德日新，礼容有炜。<br>
		<br>
		公卿入门，《正安》<br>
		<br>
		　　万邦来同，九宾在位。奉璋荐绅，陟降庭止。<br>
		<br>
		　　文思安安，威仪棣棣。臣哉邻哉，介尔蕃祉。<br>
		<br>
		上寿，《和安》<br>
		<br>
		　　天威煌煌，山龙采章。庭实旅百，上公奉觞。<br>
		<br>
		　　拱揖群后，端委垂裳。永锡难老，万寿无疆。<br>
		<br>
		皇帝初举酒，《祥麟》<br>
		<br>
		　　帝图会昌，二兽效祥。双角共抵，示武不伤。<br>
		<br>
		　　四灵为畜，玄枵耀芒。公族信厚，元元阜康。<br>
		<br>
		再举酒，《丹凤》<br>
		<br>
		　　矫矫长离，振羽来仪。和音中律，藻翰扬辉。<br>
		<br>
		　　珍符沓至，品物攸宜。至德玄感，受天之祺。<br>
		<br>
		三举酒，《河清》<br>
		<br>
		　　德水汤汤，发源灵长。皎鉴澄彻，千年效祥。<br>
		<br>
		　　积厚流湿，资生阜昌。朝宗润下，善利无疆。<br>
		<br>
		群臣举酒，《正安》<br>
		<br>
		　　思皇多士，靖恭着位。鸣玉飞緌，锵锵济济。<br>
		<br>
		　　宴有折俎，以示慈惠。罔敢不祗，福禄来暨。<br>
		<br>
		　　金奏在庭，有酒斯旨。颙颙仰仰，响明负扆。<br>
		<br>
		　　湛湛露斯，式宴以喜。佩玉蕊兮，罔不由礼。<br>
		<br>
		　　酒以成礼，乐以侑食。露湛朝阳，星环紫极。<br>
		<br>
		　　涉慎尔容，既饱以德。进退周旋，威仪抑抑。<br>
		<br>
		初举酒毕，《盛德升闻》<br>
		<br>
		　　八佾具呈，万舞有奕。既以象功，又以观德。<br>
		<br>
		　　进旅退旅，执钥秉翟。至化怀柔，远人来格。<br>
		<br>
		　　阊阖天开，群后在位。设业设虡，庭燎晰晰。<br>
		<br>
		　　斧扆当阳，虎贲夹陛。舞之蹈之，四隩来暨。<br>
		<br>
		再举酒毕，《天下大定》<br>
		<br>
		　　武功既成，缀兆有翼。以节八音，以象七德。<br>
		<br>
		　　俣俣蹲蹲，朱干玉戚。发扬蹈厉，其仪不忒。<br>
		<br>
		　　偃伯灵台，功成作乐。以昭德容，以清戎索。<br>
		<br>
		　　万邦会同，邪匿销铄。尽善尽美，侔彼《韶箾》。<br>
		<br>
		降坐，《隆安》<br>
		<br>
		　　被衮当阳，穆穆皇皇。击石拊石，颂声扬扬。<br>
		<br>
		　　和乐优洽，终然允臧。礼成而退，荷天百祥。<br>
		<br>
		大中祥符朝会五首<br>
		<br>
		　　皇帝举酒，《醴泉》<br>
		<br>
		　　觱沸槛泉，寒流清泚。地不爱宝，其旨如醴。<br>
		<br>
		　　上善至柔，灵休所启。利泽无疆，允资岱礼。<br>
		<br>
		　　再举酒，《神芝》<br>
		<br>
		　　彼茁者芝，茂英煌煌。敷秀乔岳，寔繁其房，<br>
		<br>
		　　适符修贡，封峦允臧。永言登荐，抑惟旧章。<br>
		<br>
		　　三举酒，《庆云》<br>
		<br>
		　　惟帝佑德，卿云发祥。纷纷郁郁，五色成章。<br>
		<br>
		　　奉日逾丽，回风载翔。歌荐郊庙，播厥无疆。<br>
		<br>
		　　四举酒，《灵鹤》<br>
		<br>
		　　玄文申锡，嘉祥绍至。伟兹胎禽，羽族之异。<br>
		<br>
		　　翻翰来仪，徘徊嘹唳。祚圣储休，韦昭天意。<br>
		<br>
		五举酒，《瑞木》<br>
		<br>
		　　天生五材，木曰曲直。维帝顺天，厚其生植。<br>
		<br>
		　　连理效祥，成文表德。总萃坤珍，永光秘刻。<br>
		<br>
		熙宁中朝会三首<br>
		<br>
		皇帝初举酒，《庆云》<br>
		<br>
		　　乾坤顺夷，皇有嘉德。爰施庆云，承日五色。<br>
		<br>
		　　轮囷下乘，万物皆饰。惟天祚休，长彼无极。<br>
		<br>
		　　再举酒，《嘉禾》<br>
		<br>
		　　彼美嘉禾，一茎九穗。农畴告祥，史牒书瑞。<br>
		<br>
		　　击壤欢歌，如京委积。留献春种，昭锡善类。<br>
		<br>
		　　三举酒，《灵芝》<br>
		<br>
		　　皇仁溥博，品物蕃滋。庆祥回复，秀发神芝。<br>
		<br>
		　　灵华双举，连叶四施。披图按牒，永享纯禧。<br>
		<br>
		元符大朝会三首<br>
		<br>
		皇帝初举酒，《灵芝》<br>
		<br>
		　　嘉瑞降临，应我皇德。烨烨神芝，不根而植。<br>
		<br>
		　　春秋三秀，昼夜一色。物播诗歌，声被金石。<br>
		<br>
		　　再举酒，《寿星》<br>
		<br>
		　　倬彼星象，于昭于天。维南有极，离丙之躔。<br>
		<br>
		　　既明且大，应圣乘干。诞受景福，亿万斯年。<br>
		<br>
		　　三举酒，《甘露》<br>
		<br>
		　　泫泫零露，云英醴溢。和气凝津，流甘委白。<br>
		<br>
		　　饴泛泮林，珠联竹柏。天不爱道，圣功允格。<br>
		<br>
		　　哲宗传受国宝三首，与大朝会兼用<br>
		<br>
		《永昌》<br>
		<br>
		　　于穆我王，继序不忘。明昭上帝，上帝是皇。<br>
		<br>
		　　长发其祥，惠我无疆。受命于天，既寿永昌。<br>
		<br>
		《神光》<br>
		<br>
		　　惟皇上德，伊嘏我王。将受厥明，载锡之光。<br>
		<br>
		　　于昭于天，晔晔煌煌。缉熙钦止，其永无疆。<br>
		<br>
		《翔鹤》<br>
		<br>
		　　彼鸣在阴，亦白其羽。声闻于天，来集斯所。<br>
		<br>
		　　勉勉我王，咸遂厥宇。播于异物，受天多祜。<br>
		<br>
		绍兴朝会十三首<br>
		<br>
		皇帝升坐，《乾安》<br>
		<br>
		　　钩陈肃列，金奏充庭。颙仰南面，如日之升。<br>
		<br>
		　　垂衣拱手，治无能名。顺履献岁，大安大荣。<br>
		<br>
		　　公卿入门，《正安》 升降同。<br>
		<br>
		　　天子当阳，臣工率职。流水朝宗，众星拱极。<br>
		<br>
		　　环佩锵锵，威仪抑抑。上下交欣，同心同德。<br>
		<br>
		上公上寿，《和安》<br>
		<br>
		　　八音克谐，万舞有奕。上公奉觞，率兹百辟。<br>
		<br>
		　　声效呼嵩，祝圣人寿。亿载万年，天长地久。<br>
		<br>
		皇帝初举酒，《瑞木成文》<br>
		<br>
		　　厚地效珍，嘉森纪瑞。匪刻匪雕，具文见意。<br>
		<br>
		　　三登太平，允协圣治。《诗雅》咏歌，有光既醉。<br>
		<br>
		　　再举酒，《沧海澄清》<br>
		<br>
		　　百谷王，符圣治。不扬波，效殊祉。<br>
		<br>
		　　德沦渊，沧海清。应千秋，叙五行。<br>
		<br>
		　　三举酒，《瑞粟呈祥》<br>
		<br>
		　　至治发闻惟馨香，播厥百谷臻穰穰。农夫之庆岁其有，禾易长亩盈仓箱。<br>
		<br>
		　　时和物阜粟滋茂，嘉生骈穗来呈祥。自今以始大丰美，行旅不用继糇粮。<br>
		<br>
		群臣酒行，《正安》<br>
		<br>
		　　群公卿士，咸造在庭。式燕以衎，思均露零。<br>
		<br>
		　　穆穆明明，于斯为盛。归美报上，一人有庆。<br>
		<br>
		　　明明天子，万福来同。嘉宾式燕，曷不肃雍。<br>
		<br>
		　　燕以示慈。式礼莫愆。乐胥君子，容止可观。<br>
		<br>
		　　酒一行，文舞<br>
		<br>
		　　帝德诞敷，销烁群慝。近悦远来，惟圣时克。<br>
		<br>
		　　玉振金声，治功兴起。《韶箾》象之，尽善尽美。<br>
		<br>
		　　文物以纪，藻色以明。礼备乐举，遹观厥成。<br>
		<br>
		　　睿知有临，诞敷文德。教雨化风，洽此四国。<br>
		<br>
		　　酒载行，武舞<br>
		<br>
		　　用戒不虞，谁能去兵。师出以律，动必有名。<br>
		<br>
		　　拆彼遐冲，布昭圣武。和众安民，时惟多助。<br>
		<br>
		　　止戈曰武，惟圣为能。御得其道，无敢不庭。<br>
		<br>
		　　整我六师，稽诸七德。不吴不扬，有严有翼。<br>
		<br>
		皇帝降坐，《乾安》<br>
		<br>
		　　帝坐荧煌，廷绅肃穆。对扬天休，各恭尔服。<br>
		<br>
		　　颂声洋洋，弥文郁郁。礼备乐成，永膺多福。<br>
		<br>
		建隆御楼三首<br>
		<br>
		南郊回仗，驾至楼前，《采茨》<br>
		<br>
		　　高烟升太一，明祀达乾坤。天仗回峣阙，皇舆入应门。<br>
		<br>
		　　簪裳如雾集，车骑若云屯。兆庶皆翘首，巍巍万乘尊。<br>
		<br>
		升坐，《隆安》<br>
		<br>
		　　禋祀毕圆丘，嘉辰庆泽流。天仪临观魏，盛礼蔼风猷。<br>
		<br>
		　　洋溢欢声动，氛氲瑞气浮。上穹垂眷佑，邦国拥鸿休。<br>
		<br>
		降坐，《隆安》<br>
		<br>
		　　华缨就列，左衽来王。帝仪炳焕，大乐铿锵。<br>
		<br>
		　　礼成峣阙，言旋未央。一人有庆，万寿无疆。<br>
		<br>
		咸平御楼四首<br>
		<br>
		《采茨》<br>
		<br>
		　　礼成于郊，迎日之至。时乘六龙，天旋象魏。<br>
		<br>
		　　端门九重，虎贲万骑。四夷来王，群后辑瑞。<br>
		<br>
		索扇，《隆安》<br>
		<br>
		　　应门有翼，羽卫斯陈。山龙衮冕，律度声身。<br>
		<br>
		　　峨峨奉璋，肃肃九宾。清明在躬，志气如神。<br>
		<br>
		升坐，《隆安》<br>
		<br>
		　　圜丘类上帝，六变降天神。禋燔礼云毕，仗卫肃以陈。<br>
		<br>
		　　天颜瞻咫尺，王泽熙阳春。玉帛臻禹会，动植沾尧仁。<br>
		<br>
		降坐，《隆安》<br>
		<br>
		　　肆眚云毕，淳熙溥将。雷雨丽泽，云物效祥。<br>
		<br>
		　　礼容济济，天威皇皇。大赉四海，富寿无疆。<br>
		<br>
		咸平籍田回仗御楼二首<br>
		<br>
		《采茨》<br>
		<br>
		　　农皇既祀，礼毕躬耕。商辂旋轸，周颂腾声。<br>
		<br>
		　　观魏将陟，服御爰更。舆人瞻仰，如日之明。<br>
		<br>
		升坐，《隆安》<br>
		<br>
		　　应门斯御，雉扇爰开。人瞻日月，泽动云雷。<br>
		<br>
		　　同风三代，均禧九垓。欢心允洽，时咏康哉。<br>
		<br>
		乾兴御楼二首<br>
		<br>
		升坐，《隆安》<br>
		<br>
		　　夹钟纪月，初吉在辰。眚灾流庆，布德推仁。<br>
		<br>
		　　采章震耀，典礼具陈。茂昭丕贶，永庇斯民。<br>
		<br>
		降坐，《隆安》<br>
		<br>
		　　皇衢赫敞，黼坐穹崇。华缨在列，严令发中。<br>
		<br>
		　　王制钜丽，宝瑞丰融。均禧绵寓，万寿无穷。<br>
		<br>
		绍兴登门肆赦二首<br>
		<br>
		升坐，《乾安》<br>
		<br>
		　　拜况于郊，皇哉唐哉！熙事休成，六騑鼎来。<br>
		<br>
		　　天阃以决，地垠以开。隤祉发祥，如登春台。<br>
		<br>
		降坐，《乾安》<br>
		<br>
		　　鸿霈普洽，言归端门。荡荡巍巍，旋乾转坤。<br>
		<br>
		　　穆然宣室，储思垂恩。于万斯年，敷锡群元。<br>
		<br>
		宁宗登门肆赦二首<br>
		<br>
		升坐，《乾安》<br>
		<br>
		　　帝飨于郊，荷天之休。五福敷锡，皇明烛幽。<br>
		<br>
		　　云行雨施，仁翔德游。圣人多男，歌颂九州。<br>
		<br>
		降坐，《乾安》<br>
		<br>
		　　天日清晏，朝野靖安。三灵答祉，万国腾欢。<br>
		<br>
		　　帝命不违，王业艰难。天子万年，永迪监观。<br>
		<br>
		皇帝上尊号一首<br>
		<br>
		册宝入门，《正安》<br>
		<br>
		　　于穆元后，天临紫宸。飞緌星拱，建羽林芬。<br>
		<br>
		　　徽册是奉，鸿名愈新。荷兹介祉，永永无垠。<br>
		<br>
		明道元年章献明肃皇太后朝会十五首<br>
		<br>
		皇太后升坐，《圣安》<br>
		<br>
		　　圣母有子，重光类禋。圣皇事母，感极天人。<br>
		<br>
		　　百辟在庭，九仪具陈。礼容之盛，万国咸宾。<br>
		<br>
		公卿入门，《礼安》<br>
		<br>
		　　帝率四海，承颜尽恭。端闱肃设，群后来同。<br>
		<br>
		　　玉佩锵鸣，衣冠有容。《英》、《韶》节步，磬管雍雍。<br>
		<br>
		皇帝上寿酒，《崇安》<br>
		<br>
		　　天子之德，形于四方。尊亲立爱，化洽风扬。<br>
		<br>
		　　圣母祎衣，明君黼裳。因时献寿，克盛朝章。<br>
		<br>
		上寿，《福安》<br>
		<br>
		　　盛礼煌煌，六衣有光。千官在位，百福称觞。<br>
		<br>
		　　坤备慈仁，邦斯淑祥。如山之寿，佑圣无疆。<br>
		<br>
		皇太后初举酒，《玉芝》<br>
		<br>
		　　烨烨灵芝，生于殿闱。照映华拱，纷敷玉蕤。<br>
		<br>
		　　感召元和，光符圣期。祥篇协吉，百福咸宜。<br>
		<br>
		　　再举酒，《寿星》<br>
		<br>
		　　现彼南极，昭然瑞文。腾光丙位，荐寿中宸。<br>
		<br>
		　　太史骈奏，升歌有闻。轩宫就养，亿万斯春。<br>
		<br>
		　　三举酒，《奇木连理》<br>
		<br>
		　　王化无外，坤珍效灵。旁枝内附，直干来并。<br>
		<br>
		　　群分非一，祺祥绍登。至诚攸感，海县斯宁。<br>
		<br>
		群臣酒行，《礼安》<br>
		<br>
		　　肃肃临下，有威有容。循循事上，惟信惟忠。<br>
		<br>
		　　盛礼兴乐，示慈训恭。君臣协吉，惟道之从。<br>
		<br>
		　　湛湛零露，晞于载阳。我有旨酒，群臣乐康。<br>
		<br>
		　　既饮以德，亦图尔良。永言修辅，用协天常。<br>
		<br>
		　　礼均孝慈，乐合《韶》、《武》。至德光矣，<br>
		<br>
		　　鸿恩亦溥。上下和济，华夷乐湑。盏斝三行，盛仪斯举。<br>
		<br>
		　　酒一行毕，作《厚德无疆》之舞<br>
		<br>
		　　尧母之圣，放勋为子。同心协谋，柔远能迩。<br>
		<br>
		　　以德康俗，以文兴治。斯焉象功，罔不昭济。<br>
		<br>
		　　至矣坤元，道符惟圣。就养宸极，助隆善政。<br>
		<br>
		　　翟钥纷举，笙镛协应。翱翔有容，表德之盛。<br>
		<br>
		　　酒再行，《四海会同》之舞<br>
		<br>
		　　七德之舞，四朝用康。有如姬、姒，助集周邦。<br>
		<br>
		　　威克厥爱，居安不忘。风旋山立，济济皇皇。<br>
		<br>
		　　左秉朱干，右挥玉戚。以象武缀，以明皇德。<br>
		<br>
		　　天子荣养，群臣述职。四夷宾附，罔不承式。<br>
		<br>
		降坐，《圣安》<br>
		<br>
		　　长乐居尊，盛容有炜。文王事亲，万国归美。<br>
		<br>
		　　朝会之则，邦家之纪。受福于天，克昭隆礼。<br>
		<br>
		治平皇太后、皇后册宝三首<br>
		<br>
		皇帝升坐，《乾安》<br>
		<br>
		　　王化之始，治由内孚。时庸作命，玉简金书。<br>
		<br>
		　　磬筦在庭，其纵绎如。天临法扆，礼与诚俱。<br>
		<br>
		太尉等奉册宝入门，《正安》<br>
		<br>
		　　晬仪临拱，丕命明。鸾回宝势。鸿贯瑶光。<br>
		<br>
		　　礼成乐备，德裕名芳。肇基王化，永懋天祥。<br>
		<br>
		皇帝降坐，《乾安》<br>
		<br>
		　　衮衣绣裳，严威肃庄。八音具张，簨虡龙骧。<br>
		<br>
		　　玉简瑶章，金书煌煌。寿千万年，与天比长。<br>
		<br>
		熙宁皇太后册宝三首<br>
		<br>
		出入，《正安》<br>
		<br>
		　　煌煌凤字，玉气宛延。天门崛岉，飞骖后先。<br>
		<br>
		　　龙簨四合，奏鼓渊渊。母仪天下，何千万年。<br>
		<br>
		升坐，《乾安》<br>
		<br>
		　　峨峨绣扆，旋佩以登。如彼杲日，凌天而升。<br>
		<br>
		　　玉色下照，亹亹绳绳。猗欤大孝，四海其承！<br>
		<br>
		　　降坐，《乾安》<br>
		<br>
		　　皇帝降席，流云四开。尧趋舜步，下蹑天阶。<br>
		<br>
		　　恭授宝册，翠旄裴回。明明纯孝，鸿厘大来。<br>
		<br>
		哲宗上太皇太后册宝五首<br>
		<br>
		皇帝升坐，《乾安》<br>
		<br>
		　　大矣孝熙，帅民以躬！奉承宝册，钦明两宫。<br>
		<br>
		　　万乐具举，一人肃雍。化由上始，四海来同。<br>
		<br>
		　　降坐，《乾安》<br>
		<br>
		　　皇帝仁孝，总临万方。褒显其亲，日严以庄。<br>
		<br>
		　　龙衮翼翼，玉书煌煌。传之亿世，休有烈光。<br>
		<br>
		太皇太后升坐，《乾安》<br>
		<br>
		　　总裁庶政，拥佑嗣皇。金书玉简，烂其文章。<br>
		<br>
		　　众歌警作，筦磬将将。保安四极，降福无疆。<br>
		<br>
		降坐，《乾安》<br>
		<br>
		　　涂山之德，渭涘之祥。图徽宝册，玉色金相。<br>
		<br>
		　　管弦烨煜，钟鼓喤□。天之所启，既寿而昌。<br>
		<br>
		太尉等奉册宝出入门，《正安》<br>
		<br>
		　　玉车临御，凤盖棽丽。奉承宝册，弥文盛仪。<br>
		<br>
		　　抗声极律，助我孝熙。天之所佑，万寿无期。<br>
		<br>
		绍兴十年发皇太后册宝八首<br>
		<br>
		皇帝随册宝降殿，《圣安》<br>
		<br>
		　　景祚有开，符天媲昊。诞毓圣神，是崇位号。<br>
		<br>
		　　星拱天随。祗严册宝。还御慈宁，增光舜道。<br>
		<br>
		中书令奉册诣皇帝褥位，《礼安》<br>
		<br>
		　　声乐备陈，礼容罔忒。相维辟公，虔奉玉册。<br>
		<br>
		　　皇则受之，慕形于色。即寿且康，与天无极。<br>
		<br>
		侍中奉宝诣皇帝褥位，《礼安》<br>
		<br>
		　　祖启瑶光，诞生明圣。尊极母仪，帝康作命。<br>
		<br>
		　　宝章煌煌，导以笙磬。还燕慈宁，邦家徯庆。<br>
		<br>
		太傅奉册宝出门，《圣安》<br>
		<br>
		　　肃肃东朝，帝隆孝治。猗欤丕称，宝册斯备！<br>
		<br>
		　　皇扉四辟，导迎庆瑞。德迈大任，有周卜世。<br>
		<br>
		太傅奉册宝入门，《圣安》<br>
		<br>
		　　静顺坤仪，圣神是育。懿铄昭陈，镂文华玉。<br>
		<br>
		　　乐奏既备，礼仪不渎。导迎善祥，翟车归毣。<br>
		<br>
		太傅奉册授提点官，《礼安》<br>
		<br>
		　　孝奉天仪，信维休德。发越徽音，礼文靡忒。<br>
		<br>
		　　永保嘉祥，时万时亿。归于东朝，含饴燕息。<br>
		<br>
		太傅奉册授提点官，《礼安》<br>
		<br>
		　　肃雍长乐，克笃其庆。河洲茂德，沙麓启圣。<br>
		<br>
		　　是生睿哲，蚤隆丕运。钦称鸿宝，永膺天命。<br>
		<br>
		册宝升慈宁殿幄，《圣安》<br>
		<br>
		　　礼行东朝，乐奏大吕。羽卫森陈，簪绅式序。<br>
		<br>
		　　云幄邃严，宏典是举。天子万年，母仪寰宇。<br>
		<br>
		乾道七年恭上太上皇帝、太上皇后尊号十一首<br>
		<br>
		册宝降殿，《正安》<br>
		<br>
		　　元祀介福，孰绥孰将。归于尊亲，孝哉君王！<br>
		<br>
		　　载镂斯牒，载琢斯章。得名得寿，如虞如唐。<br>
		<br>
		中书令、侍中奉册宝诣殿下，《正安》<br>
		<br>
		　　宗郊斯成，交举典册。汝辅汝弼，威仪是力。<br>
		<br>
		　　陈于广庭，迨此上日。巍巍煌煌，乌睹在昔。<br>
		<br>
		　　皇帝奉太上皇帝册宝授太傅，用《礼安》 奉太上皇后同。<br>
		<br>
		　　仪物陈矣，礼乐明矣。天子戾止，诒尔臣矣。<br>
		<br>
		　　陟降维则，恭且勤矣。茫茫四海，德教形矣。<br>
		<br>
		册宝出门，《正安》<br>
		<br>
		　　天门九重，荡荡开彻。金支秀华，垂绅佩玦，<br>
		<br>
		　　或导或陪，率履不越。注民耳目，四表胥悦。<br>
		<br>
		册宝入德寿宫门，《正安》<br>
		<br>
		　　礼神颂祗，福禄来下。不有荣名，孰缉伊嘏。<br>
		<br>
		　　千乘万骑，鱼鱼雅雅。皇扉洞开，鞠躬如也。<br>
		<br>
		　　太上皇帝升御坐 降同。<br>
		<br>
		　　穆穆圣颜，安安天步。有缛者仪，以莫不举。<br>
		<br>
		　　天人和同，恩泽洋普。亿载万年，为众父父。<br>
		<br>
		　　太傅奉太上皇帝册宝升殿，用《圣安》<br>
		<br>
		　　大哉尧乎，南响垂裳！君向舜也，拜而奉觞！<br>
		<br>
		　　缫藉光华，鼓钟铿锵。三事稽首，宋德无疆。<br>
		<br>
		　　太傅奉太上皇后册宝升殿，用《圣安》<br>
		<br>
		　　乾元资始，坤元资生。允也圣德，同实异名。<br>
		<br>
		　　春王三朝，典册并行。咨尔上公，相仪以登。<br>
		<br>
		　　皇帝从太上皇后册宝诣宫中，用《正安》<br>
		<br>
		　　维册伊何？镂玉垂鸿。维宝伊何？范金钮龙。<br>
		<br>
		　　翊以 御，间以笙镛。谁敢不恭，天子实从！<br>
		<br>
		　　太上皇后出阁升御坐，《坤安》 降同。<br>
		<br>
		　　帝膺永福，功靡专有。既尊圣父，亦燕寿母。<br>
		<br>
		　　怡怡在宫，大典时受。彤管纪之，天长地久。<br>
		<br>
		　　内侍官举太上皇后册诣读册位，用《圣安》<br>
		<br>
		　　敛福于郊，逢时之泰。揭名日月，侔德覆载。<br>
		<br>
		　　自我作古，域中有大。永言保之，眉寿无害。<br>
		<br>
		　　淳熙二年发太上皇帝、太上皇后册宝十一首<br>
		<br>
		册宝降殿，《正安》<br>
		<br>
		　　高明者乾，博厚者坤。以清以宁，资始资生。<br>
		<br>
		　　寿胡可度，德胡可评！愿言从欲，诞受强名。<br>
		<br>
		中书令、侍中奉册宝诣殿下，《正安》<br>
		<br>
		　　受命既长，福禄即康。如日之升，如月之常。<br>
		<br>
		　　追琢其章，金玉其相。君子万年，保其家邦。<br>
		<br>
		　　皇帝奉太上皇帝册宝授太傅，《礼安》 奉太上皇后同。<br>
		<br>
		　　翠华之旗，灵鼍之鼓。陈于广宇，相我盛举。<br>
		<br>
		　　来汝公傅，肃乃仪矩。毋愆于素，以笃多祜。<br>
		<br>
		册宝出门，《正安》<br>
		<br>
		　　蚴蟉青龙，婉嬗象舆。其载伊何？煌煌金书。<br>
		<br>
		　　乃由端门，乃行康衢。于以荣亲，振古所无。<br>
		<br>
		册宝入德寿宫门，《正安》<br>
		<br>
		　　惟天为大，其德曰诚。惟尧则之，其性曰仁。<br>
		<br>
		　　乃文乃武，得寿得名。于万斯年，以莫不增。<br>
		<br>
		　　太上皇帝升御坐，《乾安》 降同。<br>
		<br>
		　　天行惟健，天步惟安。圣子中立，臣工四环。<br>
		<br>
		　　民无能名，威不违颜。宋德宜颂，汉仪可删。<br>
		<br>
		　　太傅奉太上皇帝册升殿，《圣安》 奉宝同。<br>
		<br>
		　　天畀遐福，允彰父慈。维昔旷典，我能举之。<br>
		<br>
		　　徐尔陟降，敬尔威仪。申锡无疆，永言保之。<br>
		<br>
		太傅奉太上皇后册宝升殿，《圣安》<br>
		<br>
		　　乾健坤从，阳刚阴相。迨兹受祉，允也并况。<br>
		<br>
		　　虡业在下，仪物在上。咨时三公，执事无旷。<br>
		<br>
		皇帝从太上皇后册宝诣宫中，用《正安》<br>
		<br>
		　　丕显文王，之德之纯。亦有太姒，式扬徽音。<br>
		<br>
		　　维册维宝，乃玉乃金。伊谁从之？一人事亲。<br>
		<br>
		　　太上皇后出阁升御坐，《坤安》 降同。<br>
		<br>
		　　重翟出房，祎衣被躬。委委佗佗，河润山容。<br>
		<br>
		　　圣皇临轩，圣母在宫。并受鸿名，与天无穷。<br>
		<br>
		　　内侍官举太上皇后册诣读册位，用《圣安》 举宝同。<br>
		<br>
		　　鈱玉玢豳，褭蹄精良。既刻厥文，亦铸之章。<br>
		<br>
		　　象德维何？至静而方。辅我光尧，万寿无疆。<br>
		<br>
		淳熙十二年加上太上皇帝、太上皇后尊号十一首<br>
		<br>
		大庆殿发册宝降殿，《正安》<br>
		<br>
		　　维天盖高，维地克承。父尊母亲，天地难名。<br>
		<br>
		　　疆名广大，建号安荣。衍登寿嘏，阐绎皇明。<br>
		<br>
		中书令、侍中奉太上皇帝册宝、太上皇后册宝诣殿下，用《正安》<br>
		<br>
		　　二仪同尊，两耀齐光。巍巍煌煌，不显亦彰。<br>
		<br>
		　　实茂号荣，玉振金相。于万斯年，既寿且昌。<br>
		<br>
		　　皇帝奉太上皇帝册宝授太傅 太上皇后册宝同。<br>
		<br>
		　　我尊我亲，承天之祉。寿名兼美，家国咸喜。<br>
		<br>
		　　公傅秉礼，宝册有炜。惟千万祀，令闻不已。<br>
		<br>
		册宝出门，《正安》<br>
		<br>
		　　羽卫有严，宝书有辉。昭衍尊名，铺张上仪。<br>
		<br>
		　　出其端闱，由于康逵。比屋延瞻，歌之舞之。<br>
		<br>
		德寿宫册宝入殿门，《正安》<br>
		<br>
		　　南山之巩，皇寿无穷。太极之尊，皇名是崇。<br>
		<br>
		　　奉兹宝册，于皇之宫。皇则受之，于昭盛容。<br>
		<br>
		　　太上皇帝出宫升御坐，《乾安》 降坐同。<br>
		<br>
		　　圣明太上，天子有尊。玉坐高拱，慈颜睟温。<br>
		<br>
		　　震禁嘉承，朝弁昈分。盛礼缛典，邃古未闻。<br>
		<br>
		太傅、中书令、侍中奉太上皇帝册宝升殿，用《圣安》<br>
		<br>
		　　天锡伊嘏，地效其珍。诞作宝典，奉于尊亲。<br>
		<br>
		　　尔公尔相，尔恭尔寅协举令仪，遹臻厥成。<br>
		<br>
		太傅、中书令、侍中奉太上皇后册宝升殿，用《圣安》<br>
		<br>
		　　坤载有元，乾行是顺。施生万汇，厥德弥盛。<br>
		<br>
		　　翼翼母道，赞我皇训。相维群公，奉典斯敬。<br>
		<br>
		皇帝从太上皇后册宝诣宫中，用《正安》<br>
		<br>
		　　大矣母慈，德备且纯！思古齐敬，佐我皇文。<br>
		<br>
		　　明章茂典，金玉其音。帝亲奉之，以翼以钦。<br>
		<br>
		　　太上皇后出阁升御坐，用《坤安》 降坐同。<br>
		<br>
		　　天相慈皇，庆臻壶闱。徽柔内修，寿与天齐。<br>
		<br>
		　　既承皇欢，载觌母仪。懿典鸿名，永绥多祺。<br>
		<br>
		内侍举太上皇后册宝诣读册宝位，用《圣安》<br>
		<br>
		　　有美英瑶，于昭祥金。为策为章，并着徽音。<br>
		<br>
		　　德圣而尊，备举弥文。亿载万年，永辅尧勋。<br>
		<br>
		&nbsp;<br>
		<br>
		<hr><a href="https://ebooksir.github.io/"><span style="font-size: 11.5pt">书大师(<font face="华文新魏">my285.com</font>)</span></a>
<center><a href="139.htm">下一页</a>&nbsp;
		<a href="index.htm">回目录</a>&nbsp; <a href="https://ebooksir.github.io/">回首页</a></center></td></tr>
</table></div>


<div align="center">









</body>


<!-- Mirrored from www.my285.com/shishu/songshi/138.htm by HTTrack Website Copier/3.x [XR&CO'2007], Thu, 21 Mar 2013 05:37:49 GMT -->
</html>
