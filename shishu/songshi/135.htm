<html>


<!-- Mirrored from www.my285.com/shishu/songshi/135.htm by HTTrack Website Copier/3.x [XR&CO'2007], Thu, 21 Mar 2013 05:37:46 GMT -->
<head>
<meta http-equiv="Content-Type" content="text/html; charset=gb2312">
<title>宋史_志第八十八 乐十（乐章四）</title>
<style><!--
a {text-decoration:none}
a:hover {color: blue;text-decoration:underline}
-->
</style>
</head>





<div align="center">

</div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">
<td>
		<a href="https://ebooksir.github.io/"><font color="#008080">书大师</font></a><font 
  color="#008080"> &gt; </font><a href="index.htm"><font color="#008080">宋史</font></a><font 
  color="#008080"> &gt;</font></td>	<tr>
		
		<td><font color="#008080">
		</font>&nbsp;&nbsp;&nbsp;&nbsp; <font face="楷体_GB2312">&nbsp;&nbsp;&nbsp;&nbsp;
		<font size="5" color="#9F0000">&nbsp; &nbsp;&nbsp; 志第八十八 乐十（乐章四）</font></font><hr>&nbsp;<br>
		 &nbsp;		朝谒玉清昭应宫 太清宫 朝享景灵宫 封禅 礼汾阴 奉天书 祭九鼎<br>
		<br>
		真宗奉圣祖玉清昭应宫御制十一首<br>
		<br>
		降圣，《真安》<br>
		<br>
		　　巍巍真宇，奕奕殊庭。规模太紫，炳焕丹青。<br>
		<br>
		　　元命祗答，大猷是经。多仪有践，丕应无形。<br>
		<br>
		　　肆设金石，声闻杳冥。伫回飙驭，永佑基扃。<br>
		<br>
		奉香，《灵安》<br>
		<br>
		　　芳气上浃，飙驭下临。绍承丕绪，永励精明。<br>
		<br>
		　　氤氲成雾，葱郁垂阴。虔恭对越，介祉攸钦。<br>
		<br>
		奉馔，《吉安》<br>
		<br>
		　　发祥有自，介福无疆。纷纶丕应，保佑下方。<br>
		<br>
		　　嘉荐斯备，雅奏具扬。寅威洞达，监眄昭章。<br>
		<br>
		玉皇位酌献，《庆安》<br>
		<br>
		　　无体之体，强名之名。监观万寓。统治九清。<br>
		<br>
		　　真期保佑，瑞命昭明。干干翼翼，祗答财成。<br>
		<br>
		圣祖位酌献，《庆安》<br>
		<br>
		　　于昭灵贶，诞启鸿源。功济庶汇，庆流后昆。<br>
		<br>
		　　兰肴登俎，桂酒盈尊。俯回飙驾，永庇云孙。<br>
		<br>
		太祖位酌献，《庆安》<br>
		<br>
		　　赫赫艺祖，受命高穹。威加海外，化浃区中。<br>
		<br>
		　　发祥宗祏，锡佑眇冲。钦承积德，励翼精衷。<br>
		<br>
		太宗位酌献，《庆安》<br>
		<br>
		　　明明文考，储精上苍。礼乐明备，溥率宾王。<br>
		<br>
		　　功德累洽，历数会昌。孝思罔极，丕佑无疆。<br>
		<br>
		亚、终献，《冲安》<br>
		<br>
		　　太初非有体，至道本无声。降迹临下土，成功陟上清。<br>
		<br>
		　　至仁敦动植，丕绪启宗祊。紫禁承来格，鸿基保永宁。<br>
		<br>
		　　发祥垂诞告，致孝荐崇名。广乐神钦奉，储休固太平。<br>
		<br>
		饮福，《庆安》<br>
		<br>
		　　明明始祖，诞启庆基。翼翼后嗣，虔奉孝思。<br>
		<br>
		　　精洁斯达，祉福咸宜。于以报贶，于以受厘。<br>
		<br>
		彻馔，《吉安》<br>
		<br>
		　　雕俎在御，飙驾闻声。真游斯降，旨酒斯盈。<br>
		<br>
		　　大乐云阕，大礼云成。彻彼常荐，罄此明诚。<br>
		<br>
		送圣，《真安》<br>
		<br>
		　　精心既达，真游允臻。礼容斯举，福应惟醇。<br>
		<br>
		　　将整仙驭，言还上旻。永存嘉贶，用泰烝民。<br>
		<br>
		迎奉圣像四首 并用《庆安》<br>
		<br>
		玉皇位<br>
		<br>
		　　玉虚上帝，金像睟容。宅真云构，练日龟从。<br>
		<br>
		　　维皇对越，率礼寅恭。灵心丕应，福禄来崇。<br>
		<br>
		圣祖位<br>
		<br>
		　　总化在天，保昌厥绪。降格皇闱，琼轮载御。<br>
		<br>
		　　藻仗星陈，睟容金铸。佑我庆基，宅兹灵宇。<br>
		<br>
		太祖位<br>
		<br>
		　　烝哉大君，聿怀帝祖！镕范真仪，奉尊灵宇。<br>
		<br>
		　　至感祥开，洪辉物睹。瞻谒尽恭，飞英率土。<br>
		<br>
		太宗位<br>
		<br>
		　　于显神宗，德洽区中。祥金烁冶，范兹睟容。<br>
		<br>
		　　殊庭胥宇，备物致恭。明威有赫，降福来同。<br>
		<br>
		王清昭应宫上尊号三首<br>
		<br>
		奉告，《隆安》<br>
		<br>
		　　登隆妙号，钦翼渊宗。茂宣德礼，有恪其容。<br>
		<br>
		　　奉璋升荐，垂佩弥恭。扬休咏美，以间笙镛。<br>
		<br>
		太初殿奉册宝，《登安》<br>
		<br>
		　　皇灵垂佑，洪福弥隆。祗率绵寓，洁祀真容。<br>
		<br>
		　　严恭奉册，对越清躬。睟容肃穆，懿号尊崇。<br>
		<br>
		　　礼盛乐举，福禄来同。<br>
		<br>
		二圣殿奉绛纱袍，《登安》<br>
		<br>
		　　赫赫列圣，威德巍然。彤彤灵宇，睟仪在焉。<br>
		<br>
		　　奉以龙衮，被之象天。重庆宗稷，亿万斯年。<br>
		<br>
		太尉奉圣号册宝，《真安》<br>
		<br>
		　　上旻降监，介祉实繁。邦家修报，妙道归尊。<br>
		<br>
		　　增名霄极，奉册灵轩。茂宣圣典，永佑黎元。<br>
		<br>
		宝册升殿，《大安》<br>
		<br>
		　　图书昭锡，典礼绍成。烝民何幸，教父储灵。<br>
		<br>
		　　钦承景贶，祗奉崇名。臻虔宝册，垂佑基扃。<br>
		<br>
		降神，《真安》<br>
		<br>
		　　犹龙之圣，降生厉乡。教流清净，道符混茫。<br>
		<br>
		　　大君肃谒，盛仪允臧。森罗羽卫，躬荐萧芗。<br>
		<br>
		　　簪绂济济，钟石洋洋。高真至止，介福诞祥。<br>
		<br>
		奉玉币，《灵安》<br>
		<br>
		　　琳宫奕奕，黼坐煌煌。玉帛成礼，飙驭延祥。<br>
		<br>
		　　鸿仪有则，景福无疆。嘉应昭协，丕犹诞扬。<br>
		<br>
		奉馔，《吉安》<br>
		<br>
		　　金奏以谐，飙游斯格。灵监章明，皇心励翼。<br>
		<br>
		　　肃奉雕俎，来升彩席。享德有孚，凝禧无斁。<br>
		<br>
		酌献，《大安》<br>
		<br>
		　　钦崇至道，肃谒殊庭。顺风而拜，明德惟馨。<br>
		<br>
		　　飙驭来格，尊酒斯盈。是酌是献，心通杳冥。<br>
		<br>
		饮福，《大安》<br>
		<br>
		　　彼涡之壤，指李之区。千乘万骑，来朝密都。<br>
		<br>
		　　躬陈芳荐，款接仙舆。饮酒受福，永耀鸿图。<br>
		<br>
		亚、终献，《正安》<br>
		<br>
		　　邈矣道祖，冥几惚恍！常德不离，至真无象。<br>
		<br>
		　　引位清穹，降祥神壤。酌醴荐诚，控飙来享。<br>
		<br>
		送神，《真安》<br>
		<br>
		　　醴盏在户，金奏在庭。笾豆有践，黍稷非馨。<br>
		<br>
		　　义尽蠲洁，诚通杳冥。言旋风驷，祚我修龄。<br>
		<br>
		太极观奉册宝一首<br>
		<br>
		《登安》之曲<br>
		<br>
		　　荐号穹冥，登名祖檷。陟配阳郊，协宣典礼。<br>
		<br>
		　　感电灵区，诞圣鸿懿。册宝斯陈，福禄来暨。<br>
		<br>
		景灵宫奉册宝一首<br>
		<br>
		《登安》之曲<br>
		<br>
		　　穆穆真宗，锡羡蕃昌。飙轮临贶，谆诲洞彰。<br>
		<br>
		　　虔崇懿号，祗答景祥。至诚致享，降福无疆。<br>
		<br>
		景佑元年亲享景灵宫二首<br>
		<br>
		降真，《太安》<br>
		<br>
		　　真馆奉币，洁齐致馨。灵因斯格，社稷庆宁。<br>
		<br>
		送真，《太安》<br>
		<br>
		　　椒浆尊享，珍馔精祈。睟容杳邈，瑶辂霞飞。<br>
		<br>
		大观三年朝献景灵宫二首<br>
		<br>
		奉馔，《吉安》<br>
		<br>
		　　威灵洋洋，靡有常向。于惟钦承，来假来飨。<br>
		<br>
		　　博硕芬香，是烝是享。奉器有虔，载德无爽。<br>
		<br>
		　　尔牲既充，是烹是肆。尔肴既具，是羞是馈。<br>
		<br>
		　　非物之重，惟德之备。神之格思，歆我精意。<br>
		<br>
		高宗郊前朝献景灵宫二十一首<br>
		<br>
		皇帝入门，《乾安》<br>
		<br>
		　　维皇齐居，承神其初。颙颙昂昂，龙步云趋。<br>
		<br>
		　　景钟铿如，肃觐清都。肸蠁之交，神人用孚。<br>
		<br>
		升殿，《乾安》<br>
		<br>
		　　帝既临享，罄兹精意。对越在天，爰升紫陛。<br>
		<br>
		　　孔容翼翼，保承丕绪。孝奉天仪，永锡尔类。<br>
		<br>
		降圣，《太安》<br>
		<br>
		　　惟德馨香，升闻八方。粤神临之，来从帝乡。<br>
		<br>
		　　万灵景卫，有烨其光。监我精纯，降福穰穰。<br>
		<br>
		盥洗，《乾安》<br>
		<br>
		　　斋居皇皇，琼琚锵锵。承祭之初，其如在旁。<br>
		<br>
		　　挹彼注兹，储禧迎祥。神之听之，欣欣乐康。<br>
		<br>
		圣祖位，《乾安》<br>
		<br>
		　　涓选休辰，有事嘉荐。琅琅琼佩，陟降岩殿。<br>
		<br>
		　　其陟伊何？币玉斯奠。周旋中礼，千亿储羡。<br>
		<br>
		圣祖位奉玉币，《灵安》<br>
		<br>
		　　上灵始祖，云景元尊。严祀夙展，六乐朱轩。<br>
		<br>
		　　明玉之洁，丰帛之温。畅乃继序，承德不愆。<br>
		<br>
		还位，《乾安》<br>
		<br>
		　　我后临飨，奠币攸毕。式旋其趋，矩度有式。<br>
		<br>
		　　礼容斋庄，孝思纯实。天休滋至，时万时亿。<br>
		<br>
		奉馔，《吉安》<br>
		<br>
		　　百职骏奔，来相于庭。奉盛以告，登兹芳馨。<br>
		<br>
		　　际天蟠地，默运三灵。神兮来歆，祚我休平。<br>
		<br>
		再盥洗，《乾安》<br>
		<br>
		　　有严大礼，对时休明。情文则粲，蠲洁必清。<br>
		<br>
		　　再临观盥，以专以精。真游来格，永观厥成。<br>
		<br>
		再诣圣祖位，《乾安》<br>
		<br>
		　　于赫炎宋，十叶华耀。属兹郊报，陟降在庙。<br>
		<br>
		　　其降伊何？椒浆桂酒。再拜斟酌，永御九有。<br>
		<br>
		圣祖位酌献，《祖安》 御制<br>
		<br>
		　　瑶源诞启，玉牒肇荣。覆育群有，监观圆清。<br>
		<br>
		　　酒醴既洽，登荐惟诚。无有后艰，骏惠云仍。<br>
		<br>
		还位，《乾安》<br>
		<br>
		　　奠鬯告成，式旋厥位。天步雍容，神人燕喜。<br>
		<br>
		　　九庙观德，百灵荐祉。子孙其昌，垂千万祀。<br>
		<br>
		文舞退、武舞进，《正安》<br>
		<br>
		　　于皇乐舞，进旅退旅。一弛一张，笙磬具举。<br>
		<br>
		　　岂惟玩声，像德是似。神鉴孔昭，福禄来予。<br>
		<br>
		亚、终献，《冲安》<br>
		<br>
		　　五音饬奏，神既亿康。澹其容与，荐此嘉觞。<br>
		<br>
		　　有来显相，鋗玉锵锵。奉承若宥，罔不齐庄。<br>
		<br>
		饮福，《报安》<br>
		<br>
		　　嘉荐既终，神贶斯复。继我思成。灵光下烛。<br>
		<br>
		　　孝孙承之，载祗载肃。敷锡庶民，亟蒙祉福。<br>
		<br>
		还位，《乾安》<br>
		<br>
		　　帝临閟庭，逆厘上灵。神□安坐，肃若有承。<br>
		<br>
		　　嘉觞既申，德闻惟馨。灵光留俞，祚我亿龄。<br>
		<br>
		彻馔，《吉安》<br>
		<br>
		　　普淖既荐，苾芬孔时。神嗜而顾，有来燕娭。<br>
		<br>
		　　飨矣将彻，载钦载祗。展诗以侑，益臻厥熙。<br>
		<br>
		送真，《太安》<br>
		<br>
		　　雍歌既彻，熙事备成。神夕奄虞，忽乘青冥。<br>
		<br>
		　　灵心回睠，监我精禋。诞降嘉祉，休德昭清。<br>
		<br>
		降殿，《乾安》<br>
		<br>
		　　我秩元祀，上推灵源。展事有侐，祲威肃然。<br>
		<br>
		　　丹戚既降，秉心益虔。荷天之休，于千万年。<br>
		<br>
		望燎，《乾安》<br>
		<br>
		　　奕奕灵宫，有严毖祀。燔燎具扬，礼仪既备。<br>
		<br>
		　　帝心肃祗，天步旋止。对越在天，永膺蕃祉。<br>
		<br>
		还大次，《士安》<br>
		<br>
		　　帝将于郊，昭事上祀。爰兹毕觞，复即于此。<br>
		<br>
		　　飙游载旋，容旌沓骑。维皇嘉承，锡祚昌炽。<br>
		<br>
		高宗明堂前朝献景灵宫十首<br>
		<br>
		降圣，《大安》<br>
		<br>
		　　德惟馨香，升闻八方。粤神之从，灿然有光。<br>
		<br>
		　　骖飞乘苍，啾啾跄跄。逍遥从容，顾予不忘。<br>
		<br>
		升殿，《乾安》<br>
		<br>
		　　帝既临享，龙驭华耀。孝孙承之，陟降在庙。<br>
		<br>
		　　诚意上交。庆阴下冒。天休骈至，千亿克绍。<br>
		<br>
		圣祖位奠玉币，《灵安》<br>
		<br>
		　　玉气如虹，丰缯充笥。既奉既将，亦奠在位。<br>
		<br>
		　　有永群后，实相祀事。何以临下？心意不贰。<br>
		<br>
		奉馔，《吉安》<br>
		<br>
		　　琼琚锵锵，玄衣绣裳。荐嘉升香，粢盛芬芳。<br>
		<br>
		　　礼仪莫愆，鼓钟喤喤。曾孙之常，绥福无疆。<br>
		<br>
		圣祖位酌献，《祖安》<br>
		<br>
		　　裴回若留，灵其有喜。荐我馨香，挹兹酒醴。<br>
		<br>
		　　我祖在天，执道之纪。申佑无疆，奏神称礼。<br>
		<br>
		文舞退、武舞进，《正安》<br>
		<br>
		　　进旅退旅，载执干戚。不愆于仪，容服有赫。<br>
		<br>
		　　式妥式侑，神保是格。灵鉴孔昭，孝思维则。<br>
		<br>
		　　亚、终献，《冲安》 用旧辞。<br>
		<br>
		饮福，《报安》<br>
		<br>
		　　于赫大神，总司元化。监我纯精，威光来下。<br>
		<br>
		　　延昌之贶，千亿冯藉。曾孙保之，丕平是迓。<br>
		<br>
		彻馔，《吉安》<br>
		<br>
		　　洋洋降临，肃肃布列。熙事既成，嘉笾告彻。<br>
		<br>
		　　九天储庆，垂佑无缺。浸明浸昌，绵绵瓜瓞。<br>
		<br>
		送真，《太安》<br>
		<br>
		　　高飞安翔，持御阴阳。幽赞圆穹，监观四方。<br>
		<br>
		　　元精回复，奄虞孔良。毕觞降嘏，偃蹇于骧。<br>
		<br>
		望燎，《乾安》<br>
		<br>
		　　奕奕原祠，有严毖祀。礼仪孔宣，燔燎斯暨。<br>
		<br>
		　　帝心肃祗，天步旋止。熙事既成，永膺蕃祉。<br>
		<br>
		孝宗明堂前朝献景灵宫八首<br>
		<br>
		盥洗，《乾安》<br>
		<br>
		　　合宫之飨，报本奉先。钦惟道祖，浚发璇源。<br>
		<br>
		　　驾言谒款，其盥惟虔。尚监精衷，锡祚绵绵。<br>
		<br>
		圣祖，《乾安》<br>
		<br>
		　　骏命有开，庆基无穷。祗率百辟，仰瞻睟容。<br>
		<br>
		　　鼓钟斯和，黍稷斯丰。灵其居歆，福禄来崇。<br>
		<br>
		还位，《乾安》<br>
		<br>
		　　嘉玉既设，量币即陈。彷佛灵游，来顾来宁。<br>
		<br>
		　　对越伊何？厥惟一纯。佑我熙事，以迄于成。<br>
		<br>
		奉馔，《吉安》<br>
		<br>
		　　发祥仙源，流泽万世。曷其报之？亲飨三岁。<br>
		<br>
		　　相维列卿，洁粢是馈。匪物之尚，诚之为至。<br>
		<br>
		再诣盥洗，《乾安》<br>
		<br>
		　　华灯荧煌，瑞烟氤氲。威神如在，蠲洁必亲。<br>
		<br>
		　　再盥于罍，再帨于巾。皇心肃祗，其敢惮勤。<br>
		<br>
		再诣圣祖位，《乾安》<br>
		<br>
		　　岁逢有年，月旅无祔。我将我飨，如几如式。<br>
		<br>
		　　肃尔臣工，谐尔金石。本原休功，垂裕罔极。<br>
		<br>
		还位，《乾安》<br>
		<br>
		　　旨酒思柔，神具醉止。工祝既告，孝孙旋位。<br>
		<br>
		　　何以酢之？纯嘏来备。燕及云来，蕃衍无已。<br>
		<br>
		文舞退、武舞进，《正安》<br>
		<br>
		　　象德之成，有奕其舞。一弛一张，进旅退旅。<br>
		<br>
		　　□彗以管箫，和以镛鼓。神其乐康，永锡多祜。<br>
		<br>
		宁宗郊前朝献景灵宫二十四首<br>
		<br>
		皇帝入门，《乾安》<br>
		<br>
		　　閟幄邃深，云景杳冥。天清日晬，展容玉庭。<br>
		<br>
		　　缔基发祥，希夷降灵。神其来燕，是飨是听。<br>
		<br>
		升殿，《乾安》<br>
		<br>
		　　帝居瑶图，璇题玉京。日月经振，列宿上荧。<br>
		<br>
		　　桂簋飶芬，瑚器华精。夤承禋祀，用戒昭明。<br>
		<br>
		降神，《太安》 六变<br>
		<br>
		圜钟为宫<br>
		<br>
		　　四灵晨耀，五纬夕明。风云晏和，天地粹清。<br>
		<br>
		　　灵兮来迎，灵兮来宁。启我子孙，飨于纯精。<br>
		<br>
		黄钟为角<br>
		<br>
		　　芬枝扬烈，熉珠叶陶。闿珍阐符，展诗舞箾。<br>
		<br>
		　　神哉来下，神哉来翱。肃若有承，灵心招摇。<br>
		<br>
		太簇为征<br>
		<br>
		　　龙车既奏，凤驭载翔。帝幄儜灵，天衢腾芳。<br>
		<br>
		　　神来留俞，神来蹇骧。礼鬯乐明，奏假孔将。<br>
		<br>
		姑洗为羽<br>
		<br>
		　　虹旌蜺旄，鸾旗翠盖。星枢扶轮，月御叶卫。<br>
		<br>
		　　灵至阴阴，灵般裔裔。来格来飨，福流万世。<br>
		<br>
		盥洗，《乾安》<br>
		<br>
		　　礼文有俶，祀事孔明。将以洁告，允惟齐精。<br>
		<br>
		　　自盥而往，聿观厥成。灵监下临，天德其清。<br>
		<br>
		诣圣祖位，《乾安》<br>
		<br>
		　　维宋肖德，钦天顾右。于皇道祖，丕厘灵佑。<br>
		<br>
		　　葛藟殖繁，瓜瓞孕茂。克昌厥后，世世孝奏。<br>
		<br>
		　　圣祖位奉玉币，《灵安》 高宗御制，见前。<br>
		<br>
		皇帝还位，《乾安》<br>
		<br>
		　　桂宫耽耽，藻仪穆穆。天回衮彩，风韶璜玉。<br>
		<br>
		　　《咸》、《英》皦亮，容典炳煜。假我上灵，景命有仆。<br>
		<br>
		奉馔，《吉安》<br>
		<br>
		　　我簋斯盈，我簠斯实。或剥或烹，或燔或炙。<br>
		<br>
		　　有殽既将，为俎孔硕。礼仪卒度，永锡尔极。<br>
		<br>
		再盥洗，《乾安》<br>
		<br>
		　　觞澹初勺，礼戒重盥。假庙以《萃》，取象于《观》。清明外畅，精肃中贯。我仪图之，三灵攸赞。<br>
		<br>
		再诣圣祖位，《乾安》<br>
		<br>
		　　肇基骏命，巩右鸿业。鼎玉龟符，垂固万叶。<br>
		<br>
		　　灵贶具臻，神光烨烨。晖祚无疆，规重矩叠。<br>
		<br>
		　　圣祖位酌献，《祖安》 高宗御制，见前。<br>
		<br>
		还位，《乾安》<br>
		<br>
		　　皇帝瑞庆，长发其祥。纂系悠远，逆源灵长。<br>
		<br>
		　　德之克明，休烈有光。配天作极，孝飨是将。<br>
		<br>
		文舞退、武舞进，《正安》<br>
		<br>
		　　持翟成象，秉朱就列。旄乘整溢，凤仪谐节。<br>
		<br>
		　　挥舒皇文，歌蹈先烈。合好效欢，福流有截。<br>
		<br>
		亚献，《冲安》<br>
		<br>
		　　光熉紫幄，神流玉房。秉文侑仪，嘉虞贰觞。<br>
		<br>
		　　震澹醉喜，彷佛迪尝。璇源之休，地久天长。<br>
		<br>
		终献，《冲安》<br>
		<br>
		　　灵舆蹇骧，毕觞泰筵。贰飨允穆，稞将克竣。<br>
		<br>
		　　垂恩储祉，锡羡永年。将以庆成，燕及皇天。<br>
		<br>
		诣饮福位，《乾安》<br>
		<br>
		　　若木露英，清云流霞。蔓蔓芝秀，冯冯桂华。<br>
		<br>
		　　绵瑞无疆，产嘏孔奢。皇则受之，巩我帝家。<br>
		<br>
		饮福酒，《报安》<br>
		<br>
		　　旨酒惟兰，勺浆惟椒。福流瓒斝，光烛琨瑶。<br>
		<br>
		　　拜贶清宫，凝辉庆霄。神其如在，徘徊招摇。<br>
		<br>
		还位，《乾安》<br>
		<br>
		　　烝哉我皇，继天毓圣！逆厘元都，对越灵庆。<br>
		<br>
		　　如天斯久，如日斯盛。瑶图浚邈，永隆骏命。<br>
		<br>
		彻馔，《吉安》<br>
		<br>
		　　房铏陈列。室簋登奉。告飨具歆，展彻惟拱。<br>
		<br>
		　　祥光奕奕，嘉气蒙□。受嘏不愆，燕天之宠。<br>
		<br>
		送真，《太安》<br>
		<br>
		　　云车风马，灵其来游。天门轶荡，神其莫留。<br>
		<br>
		　　遣庆阴阴，祉发祥流。康我有宋，与天匹休。<br>
		<br>
		降殿，《乾安》<br>
		<br>
		　　璇庭烂景，紫殿流光。礼洽乾回，福应日昌。<br>
		<br>
		　　圣系厖鸿，景命溥将。德茂功成，率祀无疆。<br>
		<br>
		诣望燎位，《乾安》<br>
		<br>
		　　厥初生民，渊浚唯祖。芳荐既辍，明燎具举。<br>
		<br>
		　　德馨升闻，灵贶蕃诩。怀濡上灵，佑周之祜。<br>
		<br>
		还大次，《乾安》<br>
		<br>
		　　帝假于宫，彝承清祀。天晖临幄，宸卫森峙。<br>
		<br>
		　　行繇大室，旋趋紫畤。率礼不违，式敷灵祉。<br>
		<br>
		理宗明堂前朝献景灵宫二首 余用旧辞<br>
		<br>
		升殿，登歌《乾安》<br>
		<br>
		　　我享我将，罄兹精意。陟降左右，维天与契。<br>
		<br>
		　　斋明乃心，祗肃在位。于万斯年，百福来备。<br>
		<br>
		亚献，宫架《冲安》<br>
		<br>
		　　庆云郁郁，鸣璆琅琅。澹其容与，申荐贰觞。<br>
		<br>
		　　奉承若宥，神其乐康。锡以多祉，源深流长。<br>
		<br>
		大中祥符封禅十首 余同南、北郊<br>
		<br>
		山上圜台降神，《高安》<br>
		<br>
		　　岩岩泰山，配德于天。奉符展采，翼翼干干。<br>
		<br>
		　　涤濯静嘉，罔有弗蠲。上帝顾諟，冷风肃然。<br>
		<br>
		昊天上帝坐酌献，《奉安》<br>
		<br>
		　　皇天上帝，阴骘下民。道崇广覆，化洽鸿钧。<br>
		<br>
		　　灵文诞锡，宝命惟新。增高钦事，式奉严禋。<br>
		<br>
		太祖配坐酌献，《封安》<br>
		<br>
		　　于穆圣祖，肇开鸿业。我武惟扬，皇威有晔。<br>
		<br>
		　　四庾混同，百灵震叠。陟配高穹，明灵是接。<br>
		<br>
		太宗配坐酌献，《封安》<br>
		<br>
		　　祗若封祀，神宗配天。礼乐明备，奠献精虔。<br>
		<br>
		　　景灵来格，休祥蔼然。于昭垂庆，亿万斯年。<br>
		<br>
		亚献，《恭安》<br>
		<br>
		　　因高定位，礼修物备。荐鬯卜牲，虔恭寅畏。<br>
		<br>
		　　八音克谐，天神咸暨。降福穰穰，永锡尔类。<br>
		<br>
		终献，《顺安》<br>
		<br>
		　　浩浩元精，无臭无声。临下有赫，得一以清。<br>
		<br>
		　　备物致享，荐兹至诚。泰尊奠献，夙夜齐明。<br>
		<br>
		社首坛降神，《靖安》<br>
		<br>
		　　至哉坤元，资生伊始。博厚称德，沉潜柔止。<br>
		<br>
		　　降禅方位，聿修明祀，寅恭吉蠲，永锡蕃祉。<br>
		<br>
		皇地祗坐酌献，《禅安》<br>
		<br>
		　　坤德直方，博厚无疆。秉阴得一，静而有常。<br>
		<br>
		　　宝藏以发，乃育百昌。肃祗禅祭，锡祉穰穰。<br>
		<br>
		太祖配坐酌献，《禅安》<br>
		<br>
		　　皇矣圣祖，丕赫神武。秉运宅中，威加九土。<br>
		<br>
		　　德厚功崇，颂声载路。陟配方祗，对天之祜。<br>
		<br>
		太宗配坐酌献，《禅安》<br>
		<br>
		　　毖祀柔祗，报功厚载。思文太宗，侑神严配。<br>
		<br>
		　　钟石斯和，笾豆咸在。永锡坤珍。资生为大。<br>
		<br>
		汾阴十首<br>
		<br>
		降神，《靖安》<br>
		<br>
		　　茫茫坤载，粤惟太宁。资生光大，品物流形。<br>
		<br>
		　　瞻言汾曲，允宅神灵。圣皇躬享，明德惟馨。<br>
		<br>
		奠玉币，登歌《嘉安》<br>
		<br>
		　　至诚旁达，柔祗格思。奉以琮币，致诚在兹。<br>
		<br>
		奉俎，《丰安》<br>
		<br>
		　　博硕者牲，载纯其色。体荐登俎，聿崇坤德。<br>
		<br>
		后土地祗坐酌献，《博安》<br>
		<br>
		　　秉阴成德，敏树宣功。应变审谛，神力无穷。<br>
		<br>
		　　沉潜刚克，流谦示中。洁兹奠献，妙物玄通。<br>
		<br>
		太祖配坐酌献，《博安》<br>
		<br>
		　　坤元茂育，植物成形。于穆圣祖，功齐三灵。<br>
		<br>
		　　严恭配侑，厚德攸宁。永怀锡羡，歆此惟馨。<br>
		<br>
		太宗配坐酌献，《博安》<br>
		<br>
		　　报功厚载，祀事惟明。思文烈考，道济群生。<br>
		<br>
		　　侑神定位，协德安平。馨洁并荐，享于克诚。<br>
		<br>
		饮福，《博安》<br>
		<br>
		　　寅威宝命，明祀惟虔。协神备物，罔不吉蠲。<br>
		<br>
		　　后祗格思，灵飙肃然。庭受景福，遐哉亿年！<br>
		<br>
		亚、终献，《正安》<br>
		<br>
		　　至哉柔祗，滋生蕃锡。涤濯静嘉，寅恭夕惕。<br>
		<br>
		　　金奏纯如，万舞有奕。立我烝民，莫匪尔极。<br>
		<br>
		后土庙降神，《靖安》<br>
		<br>
		　　博厚流形，秉阴成德。柔顺刚正，直方维则。<br>
		<br>
		　　明祗格思，素汾之侧。祗载吉蠲，宸心翼翼。<br>
		<br>
		酌献，《博安》<br>
		<br>
		　　至哉物祖，设象龙脽。动静之德，翕辟攸宜。<br>
		<br>
		　　嘉栗以荐，精祷洪厘。茂宣阴贶，五谷蕃滋。<br>
		<br>
		祗奉天书六首<br>
		<br>
		朝元殿酌献，《瑞文》<br>
		<br>
		　　妙道非常，神变无方。惟天辅德，灵贶诞章。<br>
		<br>
		　　玄文昭锡，宝历弥昌。礼崇明祀，式荐馨香。<br>
		<br>
		含香园，《瑞文》<br>
		<br>
		　　运格熙盛，将封介丘。礼神之域，瑞命殊尤。<br>
		<br>
		　　灵文荐降，丕显皇猷。圣心肃奉，永洽鸿休。<br>
		<br>
		泰山社首坛升降，《瑞文》<br>
		<br>
		　　玄穹眷怀，宝符申锡。垂露腾文，粲然灵迹。<br>
		<br>
		　　发祥吉图，纯熙写奕。登荐钦崇，式昭天历。<br>
		<br>
		奉香酌献，《瑞安》<br>
		<br>
		　　谓天盖高，惟皇合德。倬彼灵章，图书是锡。<br>
		<br>
		　　眷命谆谆，被以遐历。膺菉告成，虔恭钦翼。<br>
		<br>
		　　地届兴王，祥开图菉。典礼昭成，祺祥交属。<br>
		<br>
		　　大辂逶迤，卿云纷郁。佑我含灵，锡兹介福。 祥符七年奉祀毕，天书回至应天府，有云物之瑞，命制是曲，以纪休应。<br>
		<br>
		升降，《灵文》<br>
		<br>
		　　旻穹无声，惟德是辅。降监锡符，垂文篆素。<br>
		<br>
		　　孝瑞纪封，英声载路。既寿而昌，笃天之祜。<br>
		<br>
		祭九鼎十二首<br>
		<br>
		帝鼐 土王日祀<br>
		<br>
		降神，《景安》<br>
		<br>
		　　日号丙丁，方号中央。德惟其时，蠲吉是将。<br>
		<br>
		　　夫何饮之？黄流玉瓒。夫何食之？有陈伊馔。<br>
		<br>
		奉馔，《丰安》<br>
		<br>
		　　粢盛既丰，牲牢既充。展兹熙事，温温其恭。<br>
		<br>
		　　惟明欣欣，燔炙芬芬。保乎天子，繁祉荐臻。<br>
		<br>
		亚、终献，《文安》<br>
		<br>
		　　工祝致辞，黄流协鬯。爰登清歌，载期神享。<br>
		<br>
		　　噫予诚心，精禋是虔。嘉予陈祀，丰盈豆笾。<br>
		<br>
		春分，苍鼎亚、终献，《成安》<br>
		<br>
		　　法乾刚兮，铸鼎奠方。涓嘉旦兮，齐明迎祥。<br>
		<br>
		　　胡为持币？维箱及筥。胡为和羹？有锜维釜。<br>
		<br>
		立夏，冈鼎迎神，《凝安》<br>
		<br>
		　　我方东南，我日朱明。爰因其时，鼎以冈名。<br>
		<br>
		　　粢盛既馨，牲牷既盈。佑我皇家，巽令风行。<br>
		<br>
		亚、终献，《成安》<br>
		<br>
		　　黄流在中，惟馨香祀。于荐于神，爰祗厥事。<br>
		<br>
		　　礼从多仪，以进为文。尊斝三献，昭示孔勤。<br>
		<br>
		夏至，彤鼎酌献，《成安》<br>
		<br>
		　　牺尊将将，徂基自堂。牲牷肥循，鼓钟喤□。<br>
		<br>
		　　肆予醴齐，椒馨飶香。韦来歆顾，天祚永昌。<br>
		<br>
		立秋，阜鼎酌献，《成安》<br>
		<br>
		　　明德崇享，磬筦锵锵。铿兮佩举，峨冠齐庄。<br>
		<br>
		　　肆陈有序，承箱是将。其牲伊何？笾豆大房。<br>
		<br>
		秋分，皛鼎亚、终献，《成安》<br>
		<br>
		　　神宫巍巍，庭燎有辉。声谐备乐，物陈丰仪。<br>
		<br>
		　　清酤既载，酌言献之。惟神醉止，韦来蕃厘。<br>
		<br>
		立冬，魁鼎迎神，《凝安》<br>
		<br>
		　　时运而冬，乃神玄冥。阴阳相推，丰年以成。<br>
		<br>
		　　越陈嘉肃，牡牢粢盛。来享来依，监于明诚。<br>
		<br>
		酌献，《成安》<br>
		<br>
		　　罍之初登，其仪昭陈。罍之既稞，其香升闻。<br>
		<br>
		　　神心嘉止，于焉欣欣。贻我有年，穰穰其仁。<br>
		<br>
		冬至，宝鼎奠币，《明安》<br>
		<br>
		　　秉心齐明，奉牡博硕。匏丝铿陈，冠佩俨饰。<br>
		<br>
		　　其肆其将，明神来格。执奠维何？猗欤币帛！<br>
		<br>
		&nbsp;<br>
		<hr><a href="https://ebooksir.github.io/"><span style="font-size: 11.5pt">书大师(<font face="华文新魏">my285.com</font>)</span></a>
<center><a href="136.htm">下一页</a>&nbsp;
		<a href="index.htm">回目录</a>&nbsp; <a href="https://ebooksir.github.io/">回首页</a></center></td></tr>
</table></div>


<div align="center">









</body>


<!-- Mirrored from www.my285.com/shishu/songshi/135.htm by HTTrack Website Copier/3.x [XR&CO'2007], Thu, 21 Mar 2013 05:37:47 GMT -->
</html>
