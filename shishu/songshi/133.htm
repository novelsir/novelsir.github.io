<html>


<!-- Mirrored from www.my285.com/shishu/songshi/133.htm by HTTrack Website Copier/3.x [XR&CO'2007], Thu, 21 Mar 2013 05:37:45 GMT -->
<head>
<meta http-equiv="Content-Type" content="text/html; charset=gb2312">
<title>宋史_志第八十六 乐八（乐章二）</title>
<style><!--
a {text-decoration:none}
a:hover {color: blue;text-decoration:underline}
-->
</style>
</head>





<div align="center">

</div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">
<td>
		<a href="https://ebooksir.github.io/"><font color="#008080">书大师</font></a><font 
  color="#008080"> &gt; </font><a href="index.htm"><font color="#008080">宋史</font></a><font 
  color="#008080"> &gt;</font></td>	<tr>
		
		<td><font color="#008080">
		</font>&nbsp;&nbsp;&nbsp;&nbsp; <font face="楷体_GB2312">&nbsp;&nbsp;
		<font size="5" color="#9F0000">&nbsp;&nbsp;&nbsp; 志第八十六 乐八（乐章二）</font></font><hr>&nbsp;
		<br>
		<br>
		明堂大飨 皇地祇 神州地祇 朝日夕月 高禖 九宫贵神<br>
		<br>
		景佑大享明堂二首<br>
		<br>
		　　真宗配位奠币，《诚安》<br>
		<br>
		　　思文圣考，对越在天。侑神作主，奉币申虔。<br>
		<br>
		　　酌献，《德安》<br>
		<br>
		　　偃革兴文，封峦考瑞。威烈巍巍，允膺宗祀。<br>
		<br>
		皇佑亲享明堂六首<br>
		<br>
		　　降神，《诚安》<br>
		<br>
		　　维圣享帝，维孝严亲。肇图世室，躬展精禋。<br>
		<br>
		　　镛鼓既设，笾豆既陈。至诚攸感，保格上神。<br>
		<br>
		　　奠玉币，《镇安》<br>
		<br>
		　　乾亨坤庆育函生，路寝明堂致洁诚。玉帛非馨期感格，降康亿载保登平。<br>
		<br>
		　　酌献，《庆安》<br>
		<br>
		　　肃肃路寝，相维明堂。二仪鉴止，三圣侑旁。<br>
		<br>
		　　灵期欣合，祠节齐庄。至诚并贶，降福无疆。<br>
		<br>
		　　三圣配位奠币，《信安》<br>
		<br>
		　　祖功宗德启隆熙，严配交修太室祠。圭币荐诚知顾享，木支锡羡固邦基。<br>
		<br>
		　　酌献《孝安》<br>
		<br>
		　　艺祖造邦，二宗绍德。肃雍孝享，登配圜极。<br>
		<br>
		　　先训有开，菲躬何力！歆馨锡羡，保民丽亿。<br>
		<br>
		　　送神，《诚安》<br>
		<br>
		　　我将我享，辟公显助。献终豆彻，礼成乐具。<br>
		<br>
		　　饰驾上游，升烟高骛。神保聿归，介兹景祚。<br>
		<br>
		嘉佑亲享明堂二首<br>
		<br>
		　　降神，《诚安》<br>
		<br>
		　　烨烨房、心，下照重屋。我严帝亲，匪配之渎。<br>
		<br>
		　　西颢沆砀，夕景已肃。灵其来娭，嘉荐芳郁。<br>
		<br>
		　　送神，《诚安》<br>
		<br>
		　　明明合宫，莫尊享帝。礼乐熙成，精与神契。<br>
		<br>
		　　桂尊初阑，羽驾倏逝。遗我嘉祥，于显万世。<br>
		<br>
		熙宁享明堂二首<br>
		<br>
		　　英宗奠币，《诚安》<br>
		<br>
		　　于皇圣考，克配上帝。永言孝思，昭荐嘉币。<br>
		<br>
		　　酌献，《德安》<br>
		<br>
		　　英声迈古，施德在民。允秩宗祀，宾延上神。<br>
		<br>
		元符亲享明堂十一首<br>
		<br>
		　　皇帝升降，《仪安》<br>
		<br>
		　　严父配天，孝乎明堂。舆奠升阶，降音以将。<br>
		<br>
		　　天步有节，帝容必庄。辟公宪之，礼元不臧。<br>
		<br>
		　　上帝位奠玉币，《镇安》<br>
		<br>
		　　圣能享帝，孝克事亲。于皇宗祀，盛节此陈。<br>
		<br>
		　　何以荐虔？二精有炜。何以致祥？上天鉴止。<br>
		<br>
		　　神宗奠币，《信安》<br>
		<br>
		　　合宫礼备，时维哲王。堂筵四敞，明德馨香。<br>
		<br>
		　　圣考来格，降福穰穰。承承继继，万祀其昌。<br>
		<br>
		　　奉俎，《禧安》<br>
		<br>
		　　奕奕明堂，天子即事。奠我圣考，配于上帝。<br>
		<br>
		　　凡百有职，畴敢不祗！俎洁牲肥，其登有仪。<br>
		<br>
		　　上帝位酌献，《庆安》<br>
		<br>
		　　惟礼不渎，所以严亲。惟孝不匮，所以教民。<br>
		<br>
		　　陟配文考，享天大神。重禧累福，祚裔无垠。<br>
		<br>
		　　配位酌献，《德安》<br>
		<br>
		　　隆功骏德，两有烈光。陟配宗祀，惠我无疆。<br>
		<br>
		　　退文舞、迎武舞，《穆安》<br>
		<br>
		　　舞以象功，乐惟崇德。文经万邦，武靖四国。<br>
		<br>
		　　一张一弛，其仪不忒。神鉴孔昭，孝思维则。<br>
		<br>
		　　亚献，《穆安》<br>
		<br>
		　　于昭盛礼，严父配天。尽物尽诚，莫匪吉蠲。<br>
		<br>
		　　重觞既荐，九奏相宣。神介景福，亿万斯年。<br>
		<br>
		　　饮福，《胙安》<br>
		<br>
		　　莫尊乎天，莫亲乎父。既享既侑，诚申礼举。<br>
		<br>
		　　戛击堂上，八音始具。天子亿龄，饮神之胙。<br>
		<br>
		　　彻豆，《钦安》<br>
		<br>
		　　穆穆在堂，肃肃在庭。于显辟公，来相思成。<br>
		<br>
		　　神既歆止，有闻无声。锡我休嘉，燕及群生。<br>
		<br>
		　　归大次，《憩安》<br>
		<br>
		　　有奕明堂，万方时会。宗子圣考，作帝之配。<br>
		<br>
		　　乐酌虞典，礼从周志。厘事即成，于皇来暨。<br>
		<br>
		大观宗祀明堂五首<br>
		<br>
		　　奠玉币，《镇安》<br>
		<br>
		　　交于神明，内心为贵。外致其文，亦效精意。<br>
		<br>
		　　嘉玉既陈，将以量币。肃肃邕邕。惟帝之对。<br>
		<br>
		　　有邦事神，享帝为尊。内心致德，外示弥文。<br>
		<br>
		　　嘉玉效珍，荐以量币。恭钦伊何？惟以宗祀。<br>
		<br>
		　　配位奠币，《信安》<br>
		<br>
		　　肇祀明堂，告成大报。颙颙祗祗，率见昭考。<br>
		<br>
		　　涓选休辰，齐明朝夕。于惟皇王，孝思罔极。<br>
		<br>
		　　酌献，《孝安》<br>
		<br>
		　　若昔大猷，孝思维则。永言孝思，丕承其德。<br>
		<br>
		　　于昭明威，侑于上帝。继我思成，永绥福祉。<br>
		<br>
		　　配位酌献，《大明》<br>
		<br>
		　　于昭皇考，大明体神。宪章文思，宜民宜人。<br>
		<br>
		　　严父之道，陟配于天。躬行孝告，有孚于先。<br>
		<br>
		绍兴亲享明堂二十六首<br>
		<br>
		　　皇帝入门，《仪安》<br>
		<br>
		　　惟我有宋，昊天子之。三年卜祀，百世承基。<br>
		<br>
		　　施及冲眇，奉牲以祠。敢忘斋栗，偏举上仪。<br>
		<br>
		　　升堂，《仪安》<br>
		<br>
		　　于赫明堂，肇称禋祀。祖宗来游，亦侑于帝。<br>
		<br>
		　　九州骏奔，百辟咸事。敛时纯休，锡我万世。<br>
		<br>
		　　降神，《诚安》<br>
		<br>
		　　噫神何亲？惟德是辅。玉牲具陈，诚则来顾。<br>
		<br>
		　　我开明堂，遵国之故。尚蒙居歆，以笃宗祜。<br>
		<br>
		　　盥洗，《仪安》<br>
		<br>
		　　肇开九筵，维古之仿。皇皇大神，来顾来享。<br>
		<br>
		　　庶仪交修，百避显相。微诚自中，交际天壤。<br>
		<br>
		　　上帝位奠玉币，《镇安》<br>
		<br>
		　　皇皇后帝，周览四方。眷我前烈，燕娭此堂。<br>
		<br>
		　　金支秀发，黼帐高张。世歆明祀，曰宋是常。<br>
		<br>
		　　皇地祗位奠玉币，《嘉安》<br>
		<br>
		　　至哉坤元，持载万物！继天神圣，观世治忽。<br>
		<br>
		　　颂祗之堂，荐以圭黻。孰为邦休，四海无拂？<br>
		<br>
		　　太祖位奠币，《广安》<br>
		<br>
		　　推尊太元，重屋为盛。谁其配之？我祖齐圣。<br>
		<br>
		　　开基握符，正位凝命。于万斯年，孝孙有庆。<br>
		<br>
		　　太宗位奠币，《化安》<br>
		<br>
		　　帝神来格，靡祀不从。侑坐而食，独升祖宗。<br>
		<br>
		　　在庭祗肃，展采错重。三献之礼，百年之容。<br>
		<br>
		　　徽宗位奠币，《泰安》<br>
		<br>
		　　于穆帝临，至矣元造！克配其仪，惟我文考。<br>
		<br>
		　　仁恩广覃，奕叶永保。宗祀惟初，以扬孝道。<br>
		<br>
		　　皇帝还位，《仪安》<br>
		<br>
		　　耳听鋗玉，目瞻熉珠。乐备周奏，仪参汉图。<br>
		<br>
		　　神人并况，天地同符。亦既见帝，王心则愉。<br>
		<br>
		　　尚书捧俎，《禧安》<br>
		<br>
		　　展牲登俎，《箫韶》在庭。羞陈五室，意彻三灵。<br>
		<br>
		　　匪物斯享，惟诚则馨。永作祭主，神其亿宁。<br>
		<br>
		　　昊天上帝位酌献，《庆安》<br>
		<br>
		　　日在东陆，维时上辛。肇开阳馆，恭礼尊神。<br>
		<br>
		　　苍玉辉夜，紫烟炀晨。祖宗并配，天地同禋。<br>
		<br>
		　　皇地祗位酌献，《彰安》<br>
		<br>
		　　地祀泰折，歌同我将。黝牲纯洁，丝竹发扬。<br>
		<br>
		　　博厚而久，含洪以光。扶持宗社，曰笃不忘。<br>
		<br>
		　　太祖位酌献，《孝安》<br>
		<br>
		　　一德开基，百年垂统。中天禘郊，薄海朝贡。<br>
		<br>
		　　宝龟相承，器鼎加重。泽深庆绵，帝复命宋。<br>
		<br>
		　　太宗位酌献，《韶安》<br>
		<br>
		　　绍天承业，继世立功。帷幄屡胜，车书始同。<br>
		<br>
		　　武扫氛雾，文垂日虹。遗泽所及，孰知其终！<br>
		<br>
		　　徽宗位酌献，《成安》<br>
		<br>
		　　钦惟合宫，承神至尊。祗戒专精，俨然若存。<br>
		<br>
		　　奠兹嘉觞，茞兰其芬。发祉隤祥，以子以孙。<br>
		<br>
		　　皇帝还小次，《仪安》<br>
		<br>
		　　匏尊既举，鞂席未移。有德斯顾，靡神不娭。<br>
		<br>
		　　物情肃穆，天宇清夷。宅中受命，永复邦基。<br>
		<br>
		　　文舞退、武舞进，《穆安》<br>
		<br>
		　　神之欻至，庆阴杳冥，风马云车，恍若有承。<br>
		<br>
		　　备形声容，于昭文明。庶几嘉虞，来享来宁。<br>
		<br>
		　　亚献，《穆安》<br>
		<br>
		　　四阿有严，神既戾止。备物虽仪，洁诚惟已。<br>
		<br>
		　　有来振振，相我熙事。载酌陶匏，以成毖祀。<br>
		<br>
		　　终献，《穆安》<br>
		<br>
		　　诚一为专，礼三而称。孰陪邦祠？惟我同姓。<br>
		<br>
		　　金丝屡调，圭玉交映。是谓熙成，福来神听。<br>
		<br>
		　　皇帝饮福，《胙安》<br>
		<br>
		　　孰谓天远，至诚则通。孰谓地厚，与天则同。<br>
		<br>
		　　惠我纯嘏，克成大功。握图而治，如日之中。<br>
		<br>
		　　彻豆，《歆安》<br>
		<br>
		　　工祝告休，笙镛云阕。酒茅既除，牲俎斯彻。<br>
		<br>
		　　幽明罔恫，中外咸悦。礼成伊何？天地同节。<br>
		<br>
		　　送神，《诚安》<br>
		<br>
		　　奕奕宗祀，煌煌礼文。高灵下堕，精意升闻。<br>
		<br>
		　　熙事既毕，忽乘青云。敢拜明贶，永清世氛。<br>
		<br>
		　　望燎，《仪安》<br>
		<br>
		　　载酌载献，以纯以精。歌传夜诵，物备秋成。<br>
		<br>
		　　报本斯极，听卑则明。愿储景贶，福我群生。<br>
		<br>
		　　望瘗，《仪安》<br>
		<br>
		　　礼协丰融，诚交彷佛。辟公受膰，宗祀临瘗。<br>
		<br>
		　　贻我来牟，以兴嗣岁。山川出云，天地同气。<br>
		<br>
		　　还大次，《憩安》<br>
		<br>
		　　应天以实，已事而竣。毡案朝帝，竹宫拜神。<br>
		<br>
		　　灵光下烛，协气斯陈。福禄时万，基图日新。<br>
		<br>
		　　绍兴、淳熙分命馆职定撰十七首<br>
		<br>
		　　降神，《景安》<br>
		<br>
		圜钟为宫<br>
		<br>
		　　上直房、心，时惟明堂。配天享亲，宗祀有常。<br>
		<br>
		　　盛德在金，日吉辰良。享我克诚，来格来康。<br>
		<br>
		黄钟为角<br>
		<br>
		　　合宫盛礼，金商令时。备成熙事，搜扬上仪。<br>
		<br>
		　　骏奔在庭，精意肃祗。来享嘉荐，神灵燕娭。<br>
		<br>
		太簇为征<br>
		<br>
		　　休德孔昭，灵承上帝。孝极尊亲，严配于位。<br>
		<br>
		　　嘉荐芬芳，礼无不备。神其格思，享兹诚至。<br>
		<br>
		姑洗为羽<br>
		<br>
		　　霜露既降，孝思奉先。陟降上帝，礼隆九筵。<br>
		<br>
		　　有馨黍稷，有肥牲牷。神来燕娭，想象肃然。<br>
		<br>
		　　盥洗，《正安》<br>
		<br>
		　　礼经之重，祭典为宗。上公摄事，进退弥恭。<br>
		<br>
		　　庶品丰洁，令仪肃雍。百祥萃止，惟吉之从。<br>
		<br>
		　　升殿，《正安》<br>
		<br>
		　　皇祖配帝，岁祀明堂。冕服陟降，玉佩玱玱。<br>
		<br>
		　　疾徐有节，进止克庄。维时右享，日靖四方。<br>
		<br>
		　　上帝位奠玉币，《嘉安》<br>
		<br>
		　　大享季秋，百执扬厉。明明太宗，赫赫上帝。<br>
		<br>
		　　祗荐忱诚，式严圭币。祚我明德，锡兹来裔。<br>
		<br>
		　　太宗位奠币，《宗安》<br>
		<br>
		　　穆穆皇祖，丕昭圣功。声律身度，乐备礼隆。<br>
		<br>
		　　祗荐量币，祀于合宫。玉帛万国，驩心载同。<br>
		<br>
		　　捧俎，《丰安》<br>
		<br>
		　　备物昭陈，工祝告具。维羊维牛，孔硕孔庶。<br>
		<br>
		　　有嘉维馨，加食宜饫。敛时五福，永膺丰胙。<br>
		<br>
		　　上帝位酌献，《嘉安》<br>
		<br>
		　　烨彼房、心，明明有融。维圣享帝，礼行合宫。<br>
		<br>
		　　祀事时止，粢盛洁丰。昭受申命，万福攸同。<br>
		<br>
		　　太宗位酌献，《德安》<br>
		<br>
		　　受命溥将，勋高百王。寰宇大定，圣治平康。<br>
		<br>
		　　有严陟配，宗祀明堂。神保是格，申锡无疆。<br>
		<br>
		　　文舞退、武舞进，《正安》<br>
		<br>
		　　温厚严凝，于皇上帝。文德武功，列圣并配。<br>
		<br>
		　　舞缀象成，肃雍进退。秉翟踆□，总乾蹈厉。<br>
		<br>
		　　亚、终献，《文安》<br>
		<br>
		　　总章灵承，维国之常。礼乐宣鬯，降升齐庄。<br>
		<br>
		　　竭诚尽志，荐兹累觞。于昭在上，申锡无疆。<br>
		<br>
		　　彻豆，《肃安》<br>
		<br>
		　　于皇上帝，肃然来临。恭荐芳俎，以达高明。<br>
		<br>
		　　烹饪既事，享于克诚。以介景福，惟德之馨。<br>
		<br>
		　　送神，《景安》<br>
		<br>
		　　帝在合宫，鉴观盛礼。黍稷惟馨，神心则喜。<br>
		<br>
		　　礼备乐成，亦既归止。亿万斯年，以贶多祉。<br>
		<br>
		　　高宗位奠币，《宗安》<br>
		<br>
		　　赫赫高庙，于尧有光。覆被万祀，冠冕百王。<br>
		<br>
		　　有量斯币，蠲洁是将。在帝左右，维时降康。<br>
		<br>
		　　酌献，《德安》<br>
		<br>
		　　炎运中兴，苍生载宁。九秩燕豫，三纪丰凝。<br>
		<br>
		　　精祀上帝，陟配威灵。锡羡胙祉，万世承承。<br>
		<br>
		　　孝宗亲享明堂乐曲并同，惟天地位奠币、酌献及太祖酌献、皇帝入小次、还大次、亚献、送神等篇，各有删润。又以太祖奠币曲改名《广安》，酌献改名《恭安》，太宗奠币改名《化安》，酌献改名《英安》。<br>
		<br>
		　　景德祀皇地祇三首<br>
		<br>
		　　降神，《静安》<br>
		<br>
		　　至哉厚德，陟配天长！沈潜刚克，广大无疆。<br>
		<br>
		　　资生万物，神化含章。同和八变，神灵效祥。<br>
		<br>
		　　奠玉币，酌献，《嘉安》<br>
		<br>
		　　于昭祀典，致享坤仪。备物咸秩，柔祗格思。<br>
		<br>
		　　功宣敏树，日益鸿禧。持载品汇，率土攸宜。<br>
		<br>
		　　送神，《静安》<br>
		<br>
		　　妙用无方，倏来忽逝。蠲洁寅恭，式终禋瘗。<br>
		<br>
		　　景佑夏至祀皇地祇二首 仁宗御制<br>
		<br>
		　　太祖奠币，《恭安》<br>
		<br>
		　　赫矣淳耀，俶载帝基！一戎以定，万国来仪。<br>
		<br>
		　　寅恭洁祀，博厚皇祗。威灵攸在，福禄如茨。<br>
		<br>
		　　酌献，《英安》<br>
		<br>
		　　丕命惟皇，万物咸睹。卜年迈周，崇功冠禹。<br>
		<br>
		　　有烨炎精，大昌圣祚。酌鬯祈年，永锡繁祜。<br>
		<br>
		熙宁祀皇地祇十二首<br>
		<br>
		　　迎神，《导安》<br>
		<br>
		　　昭灵积厚，混混坤舆。配天作极，阴惨阳舒。<br>
		<br>
		　　齐明荐享，百福其储。庶几来止，风马云车。<br>
		<br>
		　　升降，《靖安》<br>
		<br>
		　　有来穆穆，临此方丘。其行风动，其止霆收。<br>
		<br>
		　　躬事匪懈，丰盛洁羞。百昌咸殖，允矣神休！<br>
		<br>
		　　奠币《厘安》<br>
		<br>
		　　纯诚昭融，芳美嘉荐。肃将二精，以享以奠。<br>
		<br>
		　　休光四充，灵祗来燕。其祥伊何？永世锡羡。<br>
		<br>
		　　太祖，《肇安》<br>
		<br>
		　　于皇烈祖，维帝所兴。光辉宗祀，如日之升。<br>
		<br>
		　　告灵作配，孝享烝烝。锡兹祉福，百世其承。<br>
		<br>
		　　司徒奉俎，《承安》<br>
		<br>
		　　我修祀事，于何致诚？罔敢怠佚，视兹硕牲。<br>
		<br>
		　　纳烹荐俎，侑以和声。格哉休应，世济皇明。<br>
		<br>
		　　酌献，《和安》<br>
		<br>
		　　猗嗟富媪，博厚含弘。发荣敷秀，动植兹丰。<br>
		<br>
		　　爰酌兹酒，肸蠁交通。众祥萃止，垂佑无穷。<br>
		<br>
		　　太祖，《佑安》<br>
		<br>
		　　光大含弘，坤元之力。海宇咸宁，烈祖之德。<br>
		<br>
		　　作配方坛，不僭不忒。子孙其承，毋替厥则。<br>
		<br>
		　　饮福，《禔安》<br>
		<br>
		　　载登坛阼，载酌尊彝。牲酒嘉旨，福禄纯熙。<br>
		<br>
		　　其福维何？万物咸宜。其禄维何？永承神禧。<br>
		<br>
		　　退文舞、迎武舞，《威安》<br>
		<br>
		　　雍雍肃肃，建我采旄。舞以玉戚，不吴不敖。<br>
		<br>
		　　其将其肆，脾臄嘉肴。何以侑乐？钟鼓管箫。<br>
		<br>
		　　亚、终献，《仪安》<br>
		<br>
		　　折俎在笾，胾羹在豆。何以酌之？酒醴是侑。<br>
		<br>
		　　何以锡之？贻尔眉寿。何以格之？永尔康阜。<br>
		<br>
		　　彻豆，《丰安》<br>
		<br>
		　　曳我黼黻，履舄接武。锵我珩璜，降升圉圉。<br>
		<br>
		　　其将肆兮，既曰不侮。其终彻兮，恭钦惟主。<br>
		<br>
		　　送神，《阜安》<br>
		<br>
		　　神兮来下，享此苾芬。酌献雍雍，执事孔勤。<br>
		<br>
		　　神之还矣，忽乘飞云。遗我祺祥，物象忻忻。<br>
		<br>
		常祀皇地祇五首<br>
		<br>
		　　迎神，《宁安》 八变<br>
		<br>
		　　坤元之德，光大无疆。一气交感，百物阜昌。<br>
		<br>
		　　吉蠲致享，精明是将。介兹景福，鼎祚灵长。<br>
		<br>
		　　升降，《正安》<br>
		<br>
		　　礼经之重，祭典为宗。上公摄事，登降弥恭。<br>
		<br>
		　　庶品丰洁，令仪肃雍。百祥萃止，维吉之从。<br>
		<br>
		　　奉俎，《丰安》<br>
		<br>
		　　礼崇禋祀，神鉴孔明。牲牷博腯，以炰以烹。<br>
		<br>
		　　馨香蠲洁，品物惟精。锡以纯嘏，享兹至诚。<br>
		<br>
		　　退文舞、迎武舞，《威安》<br>
		<br>
		　　进旅退旅，载扬乾扬。不愆于仪，容服有章。<br>
		<br>
		　　式绥式侑，神休是听。鼓之舞之，神永安宁。<br>
		<br>
		　　送神，《宁安》<br>
		<br>
		　　物备百嘉，乐周八变。克诚是享，明德斯荐。<br>
		<br>
		　　神鉴孔昭，蕃禧锡羡。回驭飘然，邈不可见。<br>
		<br>
		绍兴祀皇地祇十五首<br>
		<br>
		　　迎神，《宁安》<br>
		<br>
		函钟为宫<br>
		<br>
		　　至哉厚德，物生是资！直方维则，翕辟攸宜。<br>
		<br>
		　　于昭祀典，致享坤仪。礼罔不答，神之格思。<br>
		<br>
		太簇为角<br>
		<br>
		　　蒇事方丘，旧典时式。至诚感神，馨非黍稷。<br>
		<br>
		　　肸蠁来临，鉴兹明德。永锡坤珍，时万时亿。<br>
		<br>
		姑洗为征<br>
		<br>
		　　至哉坤元，乃顺承天。厚德载物，含洪八埏。<br>
		<br>
		　　日北多暑，祀仪吉蠲。式昭无事，敢告恭虔。<br>
		<br>
		南吕为羽<br>
		<br>
		　　蒇事方丘，情文孔时。名山大泽，侑祭无遗。<br>
		<br>
		　　牲陈黝犊，乐备《咸池》。柔祗皆出，介我繁禧。<br>
		<br>
		　　盥洗，《正安》<br>
		<br>
		　　于穆盛礼，肃肃在宫。蒇事有初，直于东荣。<br>
		<br>
		　　涤濯是谨，惟寅惟清。祗荐柔嘉，享兹克诚。<br>
		<br>
		　　升殿，《正安》<br>
		<br>
		　　景风应时，聿严毖祀。用事方丘，锵锵济济。<br>
		<br>
		　　登降有节，三献成礼。神其格思，锡我繁祉。<br>
		<br>
		　　正位奠玉币，《嘉安》<br>
		<br>
		　　坤元博厚，对越天明。展事方泽，但惟顾歆。<br>
		<br>
		　　嘉玉量币，祗荐纯精。锡我繁祉，燕及函生。<br>
		<br>
		　　太祖位奠币，《定安》<br>
		<br>
		　　毖祀泰折，柔祗是承。于赫艺祖，道格三灵。<br>
		<br>
		　　式严配侑，厚德惟宁。爰昭荐币，享于克诚。<br>
		<br>
		　　捧俎，《丰安》<br>
		　　<br>
		　　丕答灵贶，岁事方丘，豆登在列，鼎俎斯俦。<br>
		<br>
		　　牲牷告具，寅畏弥周。柔祗昭格，飙至云流。<br>
		<br>
		　　正位酌献，《光安》<br>
		<br>
		　　祗事坤元，饬躬敢惮！爰洁粢盛，载严圭瓒。<br>
		<br>
		　　清明内融，嘉旨外粲。介我繁厘，时亿时万。<br>
		<br>
		　　太祖位酌献，《英安》<br>
		<br>
		　　皇矣艺祖，九围是式！至哉柔祗，万汇允殖。<br>
		<br>
		　　保兹嘉邦，介我黍稷。酌鬯告虔，作配无极。<br>
		<br>
		　　文舞退、武舞进，《正安》<br>
		<br>
		　　于穆媪神，媲德彼天。我修毖祀，以莫不虔。<br>
		<br>
		　　肆陈时夏，干羽相宣。灵其来游，降福绵绵。<br>
		<br>
		　　亚、终献，《文安》<br>
		<br>
		　　礼有祈报，国惟典常。笾豆丰洁，升降齐庄。<br>
		<br>
		　　备物致志，式荐累觞。昭格来享，自天降康。<br>
		<br>
		　　彻豆，《娱安》<br>
		<br>
		　　承天效法，其道贵诚。牲羞黄犊，荐德之馨。<br>
		<br>
		　　芳俎告毕，礼备乐盈。既静既安，庶物沾生。<br>
		<br>
		　　送神，《宁安》<br>
		<br>
		　　至厚至深，其动也刚。精诚默通，或出其藏。<br>
		<br>
		　　神之言归，化斯有光。相我炎图，万世无疆。<br>
		<br>
		宋初祀神州地祇三首<br>
		<br>
		　　降神，《静安》<br>
		<br>
		　　膴□郊原，茫茫宇县。画野分疆，禹功疏奠。<br>
		<br>
		　　灵祇是臻，豆笾祗荐。幽赞皇图，视之不见。<br>
		<br>
		　　奠玉币，酌献，《嘉安》<br>
		<br>
		　　肸蠁储灵，肃恭用币。锵洋导和，洪休允契。<br>
		<br>
		　　嘉气云蒸，浃于华裔。式荐坤珍，聿符明世。<br>
		<br>
		　　送神，《静安》<br>
		<br>
		　　献奠云毕，纯嘏祁祁。威灵藏用，邈矣何之？<br>
		<br>
		景佑孟冬祭神州地祇二首<br>
		<br>
		　　太宗位奠币，《化安》<br>
		<br>
		　　削平伪邦，嗣兴鸿业。礼乐交修，仁德该洽。<br>
		<br>
		　　柔祗荐享，量币攸摄。侑坐延灵，神休允答。<br>
		<br>
		　　酌献，《韶安》<br>
		<br>
		　　有炜弥文，克隆宏构。贻此燕谋，具膺多佑。<br>
		<br>
		　　嶰律吹莩，彝尊奠酒。佑乃沉潜，永祈丰楙。<br>
		<br>
		元符祭神州地祇二首<br>
		<br>
		　　迎神，《宁安》 八变<br>
		<br>
		　　膴□浚邦，皇天是宅。必有幽赞，聪明正直。<br>
		<br>
		　　布列笾豆，考击金石。中外谧宁，繄神之力。<br>
		<br>
		　　送神，《宁安》<br>
		<br>
		　　都邑浩穰，民物富盛。主以灵祗，昭乃丕应。<br>
		<br>
		　　玉帛牲牷，鼓钟筦磬。祗荐攸歆，归于至静。<br>
		<br>
		绍兴祀神州地祇十六首<br>
		<br>
		　　迎神，《宁安》<br>
		<br>
		函钟为宫<br>
		<br>
		　　芒芒下土，恢恢方仪。富媪统摄，潜运八维。<br>
		<br>
		　　爰称元祀，告备吉时。揭兹虔恭，人爱其格思。<br>
		<br>
		太簇为角<br>
		<br>
		　　洪惟坤元，道着品物。上配紫旻，后载其德。<br>
		<br>
		　　良月肇蒇，祭器布列。必先皇祗，以迓景福。<br>
		<br>
		姑洗为征<br>
		<br>
		　　坱圠无垠，磅礡罔测。山盈川冲，自生自殖。<br>
		<br>
		　　其报惟何？率礼靡忒。亿万斯年，功被无极。<br>
		<br>
		南吕为羽<br>
		<br>
		　　翕辟以时，协气陶蒸。播之金石，锵厥和声。<br>
		<br>
		　　冥冥眑□，孔享纯诚。是听是娭，邦基永宁。<br>
		<br>
		　　盥洗，《正安》<br>
		<br>
		　　晨炀致烟，浡然四施。飘飘风马，彷佛来斯。<br>
		<br>
		　　祀事维清，沃之盥之。载涓载肃，罔有愧辞。<br>
		<br>
		　　升殿，《正安》<br>
		<br>
		　　崇崇其坛，屹矣层级。佩约步趋，降登中节。<br>
		<br>
		　　左瞻右睨，祥风蔼集。斿旆羽纷，昭鉴翊翊。<br>
		<br>
		　　神州地祇位奠玉币，《嘉安》<br>
		<br>
		　　璇玑谐序，籍敛荐嘉。昭答柔祗，迭奏雅歌。<br>
		<br>
		　　币琮以侑，仪腆气和。灵其溥临，容与燕嘉。<br>
		<br>
		　　太示位奠币，《嘉安》<br>
		<br>
		　　穆穆令闻，溥博有容。泽被万宇，靡不率从。<br>
		<br>
		　　恭陈量币，明荐其衷。礼亦宜之，享德攸同。<br>
		<br>
		　　奉俎，《丰安》<br>
		<br>
		　　肃肃嘉承，唯德其物。工祝以告，繄民之力。<br>
		<br>
		　　神哉广生，孔蕃且硕。奠于嘉坛，吐之则弗。<br>
		<br>
		　　神州地祇位酌献，《嘉安》<br>
		<br>
		　　恭承明祀，嘉荐令芳。亦有桂酒，诚悫是将。<br>
		<br>
		　　瑟瓒以酌，效欢厥觞。庶乎燕享，永怀不忘。<br>
		<br>
		　　太宗位酌献，《化安》<br>
		<br>
		　　宗德含洪，方祗可儗。辟土开疆，八埏同轨。<br>
		<br>
		　　是用作配，有永无纪。稞献以享，茂格蕃祉。<br>
		<br>
		　　文舞退、武舞进，《文安》<br>
		<br>
		　　奕奕缀兆，《咸池》孔彰。丕阐文德，靡忘发扬。<br>
		<br>
		　　进退有节，乃容之常。乐备尔奏，烨烨荣光。<br>
		<br>
		　　亚、终献，《文安》<br>
		<br>
		　　缩酌以裸，既旨且多。三献有序，情文愈加。<br>
		<br>
		　　黄祗临享，锡以休嘉。广兹灵祲，覃及迩遐。<br>
		<br>
		　　彻豆，《成安》<br>
		<br>
		　　展牲告全，乃登于俎。竣事而彻，侑以乐语。<br>
		<br>
		　　奉厘宣室，祚我神主。敛敷庶民，并受其祜。<br>
		<br>
		　　送神，《宁安》<br>
		<br>
		　　云驭洋洋，既歆既顾。悠然聿归，曷求厥路。<br>
		<br>
		　　钦想颂堂，跛立以慕。继我肸蠁，莫不怿豫。<br>
		<br>
		　　望瘗，《正安》<br>
		<br>
		　　神罔怨恫，燕其有喜。蒇事告成，爰修瘗礼。<br>
		<br>
		　　乐阕仪备，休气四起。尚谨不愆，念终如始。<br>
		<br>
		景德朝日三首<br>
		<br>
		　　降神，《高安》 六变<br>
		<br>
		　　阳德之母，羲御寅宾。得天久照，首兹三辰。<br>
		<br>
		　　正辞备物，肃肃振振。沦精降监，克享明禋。<br>
		<br>
		　　奠玉币酌献，《嘉安》<br>
		<br>
		　　醴齐良洁，有牲斯纯。大采玄冕，乃昭其文。<br>
		<br>
		　　王宫定位，粢盛苾芬。民事以叙，盛德升闻。<br>
		<br>
		　　送神，《高安》<br>
		<br>
		　　县象着明，照临下土。降福穰穰，德施周普。<br>
		<br>
		夕月三首<br>
		<br>
		　　降神，《高安》 六变<br>
		<br>
		　　凝阴禀粹，照临八埏。丽天垂象，继日代明。<br>
		<br>
		　　一气资始，四时运行。灵祗昭格，备物荐诚。<br>
		<br>
		　　奠玉币、酌献，《嘉安》<br>
		<br>
		　　夕耀乘秋，功存宇县。金奏在县，以时致荐。<br>
		<br>
		　　祀事孔寅，明灵降眷。洁粢丰盛，仓箱流衍。<br>
		<br>
		　　送神，《高安》<br>
		<br>
		　　夙陈笾豆，洁诚致祈。垂休保佑，景祚巍巍。<br>
		<br>
		大观秋分夕月四首<br>
		<br>
		　　降神，《高安》<br>
		<br>
		　　至阴之精，亏而复盈。轮高仙桂，阶应祥蓂。<br>
		<br>
		　　玉兔影孤，金茎露溢。其驾星车，顾于兹夕。<br>
		<br>
		奠玉币<br>
		<br>
		　　玉钩初弯，冰盘乍圆。扇掩秋后，乌飞枝笾。<br>
		<br>
		　　精凝蟾蜍，辉光婵娟。歆于明祀，弭芳节焉。<br>
		<br>
		酌献<br>
		<br>
		　　名稽《汉仪》，歌参唐宗。往于卿少，乘秋气中。<br>
		<br>
		　　周天而行，如姊之崇。可飞霞佩，下琉璃宫。<br>
		<br>
		送神<br>
		<br>
		　　四扉大开，五云车立。霓裾娣从，风罘童执。<br>
		<br>
		　　摇曳胥来，锵洋爰集。歆我严禋，西面以揖。<br>
		<br>
		绍兴朝日十首<br>
		<br>
		　　降神，《高安》<br>
		<br>
		圜钟为宫<br>
		<br>
		　　玄鸟即至，序属春分。朝于太阳，厥典备存。<br>
		<br>
		　　载严大采，示民有尊。扬光下烛，煜□龠东门。<br>
		<br>
		黄钟为角<br>
		<br>
		　　升晖丽天，阳德之母。率无颇偏，兼烛下土。<br>
		<br>
		　　恭事崇坛，礼乐具举。顿御六龙，裴回容与。<br>
		<br>
		太簇为征<br>
		<br>
		　　周祀及闇，汉制中营。肸蠁是届，礼神以兄。<br>
		<br>
		　　我洁斯璧，我肥斯牲。神兮燕享，鉴观孔明。<br>
		<br>
		姑洗为羽<br>
		<br>
		　　屹尔王宫，泛临翊翊。惠此万方，岂惟五色。<br>
		<br>
		　　以修阳政，以习地德。云景杳冥，施祥无极。<br>
		<br>
		　　酌献升殿，《正安》<br>
		<br>
		　　天宇四霁，嘉坛聿崇。肃祗严祀，登降有容。<br>
		<br>
		　　仰瞻曜灵，位居其中。既安既妥，沛哉丰融！<br>
		<br>
		　　奠玉币，《嘉安》<br>
		<br>
		　　物之备矣，以交于神。时惟炎精，不忘顾歆。<br>
		<br>
		　　经纬之文，璆琳之质。灿然相辉，其仪秩秩。<br>
		<br>
		　　奉俎，《丰安》<br>
		<br>
		　　扶桑朝暾，和气肸饬。奉此牲牢，为俎孔硕。<br>
		<br>
		　　芬馨进闻，介我黍稷。所将以诚，兹用享德。<br>
		<br>
		　　酌献，《嘉安》<br>
		<br>
		　　匏爵斯陈，百味旨酒。勺以献之，再拜稽首。<br>
		<br>
		　　钟鼓在列，灵方安留。眷然加荐，惟时之休。<br>
		<br>
		　　亚、终献，《文安》<br>
		<br>
		　　礼罄沃盥，诚意肃将。包茅是缩，冀毕重觞。<br>
		<br>
		　　焕矣情文，既具醉止。熙事备诚，灵其有喜。<br>
		<br>
		　　送神，《礼安》<br>
		<br>
		　　羲和驾兮，其容杲杲。将安之兮？言归黄道。<br>
		<br>
		　　光赫万物，无古无今。人君之表，咸仰照临。<br>
		<br>
		夕月十首<br>
		<br>
		　　降神，《高安》<br>
		<br>
		圜钟为宫<br>
		<br>
		　　金行告遒，玉律分秋。礼蒇西郊，毖祀聿修。<br>
		<br>
		　　精意潜达，永孚于休。神之听之，爰格飙斿。<br>
		<br>
		黄钟为角<br>
		<br>
		　　时维秋仲，夜寂天清。实严姊事，用答阴灵。<br>
		<br>
		　　坛壝斯设，黍稷惟馨。云车来下，庶歆厥诚。<br>
		<br>
		太簇为征<br>
		<br>
		　　溯日着明，丽天作配。洁诚以祠，礼行肃拜。<br>
		<br>
		　　光凝冕服，气肃环佩。庶几昭格，祗而不懈。<br>
		<br>
		姑洗为羽<br>
		<br>
		　　穆穆流辉，太阴之精。盈亏靡忒，寒暑以均。<br>
		<br>
		　　克禋克祀，揆日涓辰。牲硕酒旨，来燕来宁。<br>
		<br>
		　　升殿，《正安》<br>
		<br>
		　　猗欤崇基，右平左戚。祗率典常，届兹秋夕。<br>
		<br>
		　　陟降惟寅，威仪抑抑。神其鉴观，穰简是集。<br>
		<br>
		　　奠玉币，《嘉安》<br>
		<br>
		　　少采陈仪，实曰坎祭。礼备乐举，严恭将事。<br>
		<br>
		　　于以奠之，嘉玉量币。神兮昭受，阴骘万汇。<br>
		<br>
		　　奉俎，《丰安》<br>
		<br>
		　　谷旦其差，有牲在涤。工祝致告，为俎孔硕。<br>
		<br>
		　　肸蠁是期，祚我明德。备兹孝钦，式和民则。<br>
		<br>
		　　酌献，《嘉安》<br>
		<br>
		　　白藏在序，享惟其时。躬即明坛，礼惟载祗。<br>
		<br>
		　　斟以瑶爵，神灵燕娭。歆馨顾德，锡我蕃厘。<br>
		<br>
		　　亚、终献，《文安》<br>
		<br>
		　　肃雍严祀，圣治昭彰。清酒既载，或肆或将。<br>
		<br>
		　　礼匝三献，终然允臧。神具醉止，其乐且康。<br>
		<br>
		　　送神，《理安》<br>
		<br>
		　　歌奏云阕，式礼莫愆。以我齐明，罄其吉蠲。<br>
		<br>
		　　神保聿归，降康自天。萝图永固，亿万斯年。<br>
		<br>
		熙宁以后祀高禖六首<br>
		<br>
		　　降神，《高安》 六变<br>
		<br>
		　　容台讲礼，禖宫立祠。司分届后，带韣陈仪。<br>
		<br>
		　　嘉祥萃止，灵驭来思。皇支蕃衍，永固邦基。<br>
		<br>
		　　升降，《正安》<br>
		<br>
		　　郊禖之应，肇自生商。诞膺宝命，浚发其祥。<br>
		<br>
		　　天材蕃衍，德称君王。本支万世，与天无疆。<br>
		<br>
		　　奠玉币，《嘉安》<br>
		<br>
		　　昔帝高辛，先禖肇祀。爰揆仲阳，式祈嘉祉。<br>
		<br>
		　　陈之牺牲，授以弓矢。敷佑皇宗，施于孙子。<br>
		<br>
		　　酌献，《佑安》<br>
		<br>
		　　昭荐精衷，灵承端命。青帝顾怀，神禖储庆。<br>
		<br>
		　　祚以蕃昌，协于熙盛。螽斯众多，流于雅咏。<br>
		<br>
		　　亚、终献，《文安》<br>
		<br>
		　　赫赫高禖，万世所祀。其德不回，锡兹福祉。<br>
		<br>
		　　蕃衍椒聊，和平芣苡。传类降康，世济其美。<br>
		<br>
		　　送神，《理安》<br>
		<br>
		　　礼奠蠲衷，祭仪竣事。丕拥灵休，蕃衍皇嗣。<br>
		<br>
		绍兴祀高禖十首<br>
		<br>
		　　降神，《高安》<br>
		<br>
		圜钟为宫<br>
		<br>
		　　聿分春气，施生在时。禖宫肇启，精意以祠。<br>
		<br>
		　　礼仪告备，神其格思！厥灵有赫，锡我繁厘。<br>
		<br>
		黄钟为角<br>
		<br>
		　　眷此尊祀，实惟仲春。青圭束帛，克祀克禋。<br>
		<br>
		　　庶蒙嘉惠，嗣续诜诜。神之降鉴，云车来臻。<br>
		<br>
		太簇为征<br>
		<br>
		　　猗欤禖宫，祀典所贵。粤自艰难，礼或弗备。<br>
		<br>
		　　以迄于今，始建坛壝。愿戒云车，歆此诚意。<br>
		<br>
		姑洗为羽<br>
		<br>
		　　春气肇分，万类滋荣。惟此祀事，皆象发生。<br>
		<br>
		　　求神以类，式昭至诚。庶几来格，子孙绳绳。<br>
		<br>
		　　升坛，《正安》<br>
		<br>
		　　有奕禖宫，在国之南。坛壝既设，威仪孔严。<br>
		<br>
		　　登祀济济，神兮顾瞻。佐我皇祚，宜百斯男。<br>
		<br>
		　　奠玉币，《嘉安》<br>
		<br>
		　　青律载阳，有鳦颉颃。祈我繁祉，立子生商。<br>
		<br>
		　　三牲既荐，玉帛是将。克禋克祀，有嘉其祥。<br>
		<br>
		　　奉俎，《丰安》<br>
		<br>
		　　祗祓禖坛，洁蠲羊豕。博硕肥腯，爰具牲醴。<br>
		<br>
		　　执事骏奔，肃将俎几。神其顾歆，永锡多子。<br>
		<br>
		　　青帝位酌献，《佑安》 伏羲、高辛酌献并同<br>
		<br>
		　　瑞鳦至止，祀事孔时。酌以清酒，稞献载祗。<br>
		<br>
		　　神具醉止，介我蕃禧。乃占吉梦。维熊维罴。<br>
		<br>
		　　亚、终献，《文安》<br>
		<br>
		　　中春涓吉，蒇事禖祠。礼备乐作，笾豆孔时。<br>
		<br>
		　　贰觞毕举，荐献无违。庶几神惠，祥启熊罴。<br>
		<br>
		　　送神，《理安》<br>
		<br>
		　　嘉荐令芳，有严禋祀。神来燕娭，亦即醉止。<br>
		<br>
		　　风驭言还，栗然欻起。以祓以除，锡我蕃祉。<br>
		<br>
		景德祀九宫贵神三首<br>
		<br>
		　　降神，《高安》<br>
		<br>
		　　倬彼垂象，照临下土。躔次运行，功德周普。<br>
		<br>
		　　九宫即位，惟德是辅。神之至上，皇皇斯睹。<br>
		<br>
		　　奠玉币，酌献，《嘉安》<br>
		<br>
		　　灵禋既肃，明神既秩。在国之东，协日之吉。<br>
		<br>
		　　升歌有仪，六变中律。怀和万灵，降兹阴骘。<br>
		<br>
		　　送神，《高安》<br>
		<br>
		　　祗荐有常，惟神无方。回飙整驭，垂休降祥。<br>
		<br>
		元佑祀九宫贵神二首<br>
		<br>
		　　降神，《景安》 六变<br>
		<br>
		　　上天贵神，九宫设位。功德及物，乃秩明祀。<br>
		<br>
		　　望拜紫坛，赫然灵气。奠玉荐币，歆之无愧。<br>
		<br>
		　　送神，《景安》<br>
		<br>
		　　天之贵神，推移九宫。厥位靡常，降康则同。<br>
		<br>
		　　来集于坛，顾歆恪恭。歌以送之，飙静旋穹。<br>
		<br>
		绍兴祀九宫贵神十首<br>
		<br>
		　　降神，《景安》<br>
		<br>
		圜钟为宫<br>
		<br>
		　　紫阙幽宏，惟神灵尊。辅成泰元，赞役乃坤。<br>
		<br>
		　　曰雨曰旸，缊豫调纷。享荐陨光，蒙祉如屯。<br>
		<br>
		黄钟为角<br>
		<br>
		　　载阳衍德，农祥孔昭。继兹元嘏，穰穰黍苗。<br>
		<br>
		　　象舆眇冥，金奏远姚。无阏厥灵，丹衷匪恌。<br>
		<br>
		太簇为征<br>
		<br>
		　　于赫九宫，天神之贵。煌煌彪列，下土是莅。<br>
		<br>
		　　幽赞高穹，阴骘万类。肃若旧典，有严祗事。<br>
		<br>
		姑洗为羽<br>
		<br>
		　　练时吉良，聿崇明祀。粢盛洁丰，牲硕酒旨。<br>
		<br>
		　　肃唱和声，来燕来止。嘉承天休，继及含齿。<br>
		<br>
		　　初献升坛，《正安》<br>
		<br>
		　　于昭毖祀，周旋有容。历阶将事，趋进鞠躬。<br>
		<br>
		　　改步如初，没阶弥恭。左戚右平，陟降雍雍。<br>
		<br>
		　　太一位奠玉币，《嘉安》<br>
		<br>
		　　煌煌九宫，照临下土。阴骘庶类，功施周普。<br>
		<br>
		　　恪修祀典，礼备乐举。嘉玉量币，馨非稷黍 摄提、权星、招摇、天符、青龙、咸池、太阴、天乙位乐曲并同。<br>
		<br>
		　　奉俎，《丰安》<br>
		<br>
		　　灵鉴匪远，诚心肃祗。是烝是享，俎实孔时。<br>
		<br>
		　　礼行乐奏，肸蠁是期。云车风马，神其燕娭。<br>
		<br>
		　　太一位酌献，《嘉安》<br>
		<br>
		　　惟天丕冒，彪列九神。财成元化，阴骘下民。<br>
		<br>
		　　有酒斯旨，登荐苾芬。昭哉降鉴，茀禄来臻 九位并同。<br>
		<br>
		　　亚、终献，《文安》<br>
		<br>
		　　均调大化，阴骘下民。骏功有赫，诞举明禋。<br>
		<br>
		　　嘉觞中贰，执事惟寅。清明鬯矣，福禄攸臻。<br>
		<br>
		　　送神，《景安》<br>
		<br>
		　　荐献有序，降登无违。礼乐备举，昭格燕娭。<br>
		<br>
		　　云车缥缈，神曰还归。报以景贶，翊我昌期。<br>
		<br>
		&nbsp;<br>
		<hr><a href="https://ebooksir.github.io/"><span style="font-size: 11.5pt">书大师(<font face="华文新魏">my285.com</font>)</span></a>
<center><a href="134.htm">下一页</a>&nbsp;
		<a href="index.htm">回目录</a>&nbsp; <a href="https://ebooksir.github.io/">回首页</a></center></td></tr>
</table></div>


<div align="center">









</body>


<!-- Mirrored from www.my285.com/shishu/songshi/133.htm by HTTrack Website Copier/3.x [XR&CO'2007], Thu, 21 Mar 2013 05:37:45 GMT -->
</html>
