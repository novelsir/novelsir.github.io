<html>

<!-- Mirrored from www.my285.com/shishu/xwds/003.htm by HTTrack Website Copier/3.x [XR&CO'2007], Thu, 21 Mar 2013 05:34:41 GMT -->
<head>
<meta charset="utf-8">
<title>书大师_新五代史</title>
<link rel="stylesheet" href="images/wyt.css">

</head>



</td></tr></table>

<div align="center">

</div><body bgcolor="#f7f7e7" topmargin="2" leftmargin="0" rightmargin="0" bottommargin="0">
<div align="center"><img src="images/logo.gif" width="165" height="41"></div>
<div align="center"><hr color="#F1D6EF" width=85%></div>
<div align=center><table width=85%>
   <tr><td align=right style="font-size:style="font-size: 12pt"; color: #C23FB7; letter-spacing: 1px; line-height: 25px;">卷三&nbsp;梁本纪第三
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　末帝，太祖第三子友贞也。为人美容貌，沈厚寡言，雅好儒士。太祖即位，封
均王，为左天兴军使、东京马步军都指挥使。乾化二年六月，太祖遇弑，友珪自立，
杀博王友文，以弑帝之罪归之。以王为东京留守、开封尹，敬翔为中书侍郎、同中
书门下平章事，户部尚书李振为崇政院使。
<br>
<br>　　明年，友珪改元曰凤历。二月，驸马都尉赵岩至东都，王私与之谋，遣马慎交之魏州，见杨师厚计事。师厚遣小校王舜贤至洛阳，告左龙虎统军袁象先使讨贼。是时怀州龙骧屯兵叛，方捕索之，王乃伪为友珪诏书，发左右龙骧在东都者皆还洛阳，因激怒之曰：“天子以怀州屯兵叛，追汝等欲尽坑之。”诸将皆泣，莫知所为。王曰：“先皇帝经营王业三十余年，今日尚为友珪所杀，汝等安所逃死乎！”因出太祖画像示诸将而泣曰：“汝能趋洛阳擒逆贼，则转祸为福矣。”军士皆呼万岁，请王为主，王乃遣人趣象先等。庚寅，象先等以禁兵讨贼，友珪死，杜晓见杀。象先遣赵岩持传国宝至东都，请王入洛阳，王报曰：“夷门，太祖所以兴王业也，北拒并汾，东至淮海，国家藩镇，多在东方，命将出师，利于便近。”
<br>
<br>　　是月，皇帝即位于东都，复称乾化三年，复博王友文官爵。
<br>
<br>　　三月丁未，更名鎤。
<br>
<br>　　夏五月，杨师厚取沧州。
<br>
<br>　　秋九月甲辰，御史大夫姚洎为中书侍郎、同中书门下平章事。
<br>
<br>　　冬十二月，晋人取幽州。
<br>
<br>　　四年夏四月丁丑，贬于兢为莱州司马。武宁军节度使蒋殷反，天平军节度使牛存节讨之。
<br>
<br>　　贞明元年春正月，存节克徐州。
<br>
<br>　　三月丁卯，赵光逢罢。平卢军节度使贺德伦为天雄军节度使，分其相、澶、卫州为昭德军，宣徽使张筠为节度使。己丑，天雄军乱，贺德伦叛附于晋。邠州李保衡叛于岐，来附。
<br>
<br>　　夏六月庚寅朔，晋王李存勖入于魏州，遂取德州。
<br>
<br>　　冬十月辛亥，康王友孜反，伏诛。
<br>
<br>　　十一月乙丑，改元。耀州温昭图叛于岐，来附。
<br>
<br>　　是岁，更名瑱。
<br>
<br>　　二年春二月丙申，杨涉罢。
<br>
<br>　　三月，镇南军节度使刘鄩及晋人战于故元城，败绩，奔于滑州。晋人取卫州、惠州。捉生都将李霸反，伏诛。
<br>
<br>　　夏六月，捉生都将张温叛降于晋。
<br>
<br>　　秋七月，晋人取相州，张筠奔于京师，安国军节度使使阎宝叛附于晋。
<br>
<br>　　八月丁酉，太子太保致仕赵光逢为司空兼门下侍郎、同中书门下平章事。
<br>
<br>　　九月，晋人取沧州，横海军节度使戴思远奔于京师。晋人克贝州，守将张源德死之。
<br>
<br>　　冬十月丁酉，中书侍郎郑珏同中书门下平章事。
<br>
<br>　　三年夏四月辛卯，右千牛卫大将军刘璩使于契丹。
<br>
<br>　　冬十二月，宣义军节度使贺环为北面行营招讨使。己巳，如西都卜郊。晋人取杨刘。
<br>
<br>　　四年正月，不克郊，己卯，至自西都。
<br>
<br>　　夏四月己酉，尚书吏部侍郎萧顷为中书侍郎、同中书门下平章事。己巳，赵光逢罢。
<br>
<br>　　冬十二月庚子朔，贺环杀其将谢彦章、孟审澄、侯温裕。癸亥，环及晋人战于胡柳，败绩。
<br>
<br>　　是岁，泰宁军节度使张守进叛附于晋，亳州团练使刘鄩为衮州安抚制置使以讨之。
<br>
<br>　　五年春正月，晋军于德胜。
<br>
<br>　　秋八月乙未朔，开封尹王瓒为北面行营招讨使。
<br>
<br>　　冬十月，刘鄩克衮州，张守进伏诛。
<br>
<br>　　十二月，晋人取濮阳。天平军节度使霍彦威为北面行营招讨使。
<br>
<br>　　六年夏四月己亥，降死罪以下囚。乙巳，尚书左丞李琪为中书侍郎、同中书门下平章事。河中节度使朱友谦袭同州，杀其节度使程全晖，叛附于晋，泰宁军节度使刘蚑讨之。
<br>
<br>　　秋七月，陈州妖贼毋乙自称天子。
<br>
<br>　　九月庚寅，供奉官郎公远为契丹欢好使。
<br>
<br>　　冬十月，毋乙伏诛。
<br>
<br>　　龙德元年春，赵将张文礼杀其君熔来乞师，不许。
<br>
<br>　　三月丁亥朔，禁私度僧尼。陈州刺史惠王友能反。
<br>
<br>　　夏五月丙戌朔，德音改元，降流罪已下囚。
<br>
<br>　　秋，赦友能，降封房陵侯。天平军节度使戴思远为北面行营招讨使。
<br>
<br>　　冬十月，思远及晋人战于戚城，败绩。
<br>
<br>　　二年春正月，思远袭魏州，取成安。
<br>
<br>　　秋八月，滑州兵马留后段凝攻卫州，执其刺史李存儒。戴思远克淇门、共城、新乡。
<br>
<br>　　三年春三月，潞州李继韬叛于晋，来附。
<br>
<br>　　夏闰四月，唐人郓州。
<br>
<br>　　五月庚申，宣义军节度使王彦章为北面行营招讨使，取德胜南城。
<br>
<br>　　秋八月，段凝为北面行营招讨使。先锋将康延孝叛降于唐。
<br>
<br>　　冬十月甲戌，宣义军节度使王彦章及唐人战于中都，败绩，死之。唐人取曹州。盗窃传国宝奔于唐。戊寅，皇帝崩。梁亡。

</span></td>
  </tr>
<tr><td align=center><a href="index.htm"><span style="font-size:style="font-size: 12pt"; color: #C23FB7; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="004.htm"><span style="font-size:style="font-size: 12pt"; color: #C23FB7; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>
<tr><td width='100%' height='12'><img src='https://ebooksir.github.io/shishu/xwds/images/dot.gif' border='0' width='1' height='1'></td></tr>
<tr>
 <td align='center' style='line-height: 25px;'><b style='font-size: 8pt; font-family: Arial;'><a href="https://ebooksir.github.io/"><span style="font-size: 11.5pt">书大师(<font face="华文新魏">my285.com</font>)</span></a>
</td></tr></table>
</center></div>
<div align="center">

</div>







</body>

<!-- Mirrored from www.my285.com/shishu/xwds/003.htm by HTTrack Website Copier/3.x [XR&CO'2007], Thu, 21 Mar 2013 05:34:42 GMT -->
</html>
