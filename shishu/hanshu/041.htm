<html>

<!-- Mirrored from www.ebooksir.github.io/shishu/hanshu/041.htm by HTTrack Website Copier/3.x [XR&CO'2007], Thu, 21 Mar 2013 05:07:58 GMT -->
<head>
<meta charset="utf-8">
<title>书大师_班固·汉书</title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" bottommargin="0">
<div align="center"><img src="images/logo.gif" width="165" height="41"></div>
<div align="center"><hr color="#B9F2BC" width=650></div>
<div align=center><table width=650>
   <tr><td align=right style="font-size:12pt; color: #079912; letter-spacing: 1px; line-height: 25px;">卷三十&nbsp;&nbsp;&nbsp;艺文志第十
</span></td></tr></table></div><p>
<div align="center"><center>

<table border="0" width="85%">
  <tr>
    <td style="font-size:12pt;line-height:150%;">
<br>
<br>　　昔仲尼没而微言绝，七十子丧而大义乖。故《春秋》分为五，《诗》分为四，《易》有数家之传。战国从衡，真伪分争，诸子之言纷然殽乱。至秦患之，乃燔灭文章，以愚黔首。汉兴，改秦之败，大收篇籍，广开献书之路。迄孝武世，书缺简脱，礼坏乐崩，圣上喟然而称曰：“朕甚闵焉！”于是建藏书之策，置写书之官，下及诸子传说，皆充秘府。至成帝时，以书颇散亡，使谒者陈农求遗书于天下。诏光禄大夫刘向校经传诸子诗赋，步兵校尉任宏校兵书，太史令尹咸校数术，侍医李柱国校方技。每一书已，向辄条其篇目，撮其指意，录而奏之。会向卒，哀帝复使向子侍中奉车都尉歆卒父业。歆于是总群书而奏其《七略》，故有《辑略》，有《六艺略》，有《诸子略》，有《诗赋略》，有《兵书略》，有《术数略》，有《方技略》。今删其要，以备篇辑。
<br>
<br>　　《易经》十二篇，施、孟、梁丘三家。
<br>
<br>　　《易传·周氏》二篇。字王孙也。《服氏》二篇。
<br>
<br>　　《杨氏》二篇。名何，字叔元，菑川人。
<br>
<br>　　《蔡公》二篇。卫人，事周王孙。
<br>
<br>　　《韩氏》二篇。名婴。
<br>
<br>　　《王氏》二篇。名同。
<br>
<br>　　《丁氏》八篇。名宽，字子襄，梁人也。
<br>
<br>　　《古五字》十八篇。自甲子至壬子，说《易》阴阳。
<br>
<br>　　《淮南道训》二篇。淮南王安聘明《易》者九人，号九师说。
<br>
<br>　　《古杂》八十篇，《杂灾异》三十五篇，《神输》五篇，图一。
<br>
<br>　　《孟氏京房》十一篇，《灾异孟氏京房》六十六篇，五鹿充宗《略说》三篇，《京氏段嘉》十二篇。
<br>
<br>　　《章句》施、孟、梁丘氏各二篇。
<br>
<br>　　凡《易》十三家，二百九十四篇。
<br>
<br>　　《易》曰：“宓戏氏仰观象于天，俯观法于地，观鸟兽之文，与地之宜，近取诸身，远取诸物，于是始作八卦，以通神明之德，以类万物之情。”至于殷、周之际，纣在上位，逆天暴物，文王以诸侯顺命而行道，天人之占可得而效，于是重《易》六爻，作上下篇。孔氏为之《彖》、《象》、《系辞》、《文言》、《序卦》之属十篇。故曰《易》道深矣，人更三圣，世历三古。及秦燔书，而《易》为筮卜之事，传者不绝。汉兴，田何传之。讫于宣、元，有施、孟、梁丘、京氏列于学官，而民间有费、高二家之说，刘向以中《古文易经》校施、孟、梁丘经，或脱去“无咎”、“悔亡”，唯费氏经与古文同。
<br>
<br>　　《尚书古文经》四十六卷。为五十七篇。
<br>
<br>　　《经》二十九卷。大、小夏侯二家。《欧阳经》三十二卷。
<br>
<br>　　《传》四十一篇。
<br>
<br>　　《欧阳章句》三十一卷。
<br>
<br>　　大、小《夏侯章句》各二十九卷。
<br>
<br>　　大、小《夏侯解故》二十九篇。
<br>
<br>　　《欧阳说义》二篇。
<br>
<br>　　刘向《五行传记》十一卷。
<br>
<br>　　许商《五行传记》一篇。
<br>
<br>　　《周书》七十一篇。周史记。《议奏》四十二篇。宣帝时石渠论。
<br>
<br>　　凡《书》九家，四百一十二篇。入刘向《稽疑》一篇。
<br>
<br>　　《易》曰：“河出图，洛出书，圣人则之。”故《书》之所起远矣，至孔子纂焉，上断于尧，下讫于秦，凡百篇，而为之序，言其作意。秦燔书禁学，济南伏生独壁藏之。汉兴亡失，求得二十九篇，以教齐鲁之间。讫孝宣世，有《欧阳》、《大小夏侯氏》，立于学官。《古文尚书》者，出孔子壁中。武帝末，鲁共王怀孔子宅，欲以广其宫。而得《古文尚书》及《礼记》、《论语》、《孝经》凡数十篇，皆古字也。共王往入其宅，闻鼓琴瑟钟磬之音，于是俱，乃止不坏。孔安国者，孔子后也，悉得其书，以考二十九篇，得多十六篇。安国献之。遭巫蛊事，未列于学官。刘向以中古文校欧阳、大小夏侯三家经文，《酒诰》脱简一，《召诰》脱简二。率简二十五字者，脱亦二十五字，简二十二字者，脱亦二十二字，文字异者七百有余，脱字数十。《书》者，古之号令，号令于众，其言不立具，则听受施行者弗晓。古文读应尔雅，故解古今语而可知也。
<br>
<br>　　《诗经》二十八卷，鲁、齐、韩三家。
<br>
<br>　　《鲁故》二十五卷。
<br>
<br>　　《鲁说》二十八卷。
<br>
<br>　　《齐后氏故》二十卷。
<br>
<br>　　《齐孙氏故》二十七卷。
<br>
<br>　　《齐后氏传》三十九卷。
<br>
<br>　　《齐孙氏传》二十八卷。
<br>
<br>　　《齐杂记》十八卷。
<br>
<br>　　《韩故》三十六卷。
<br>
<br>　　《韩内传》四卷。
<br>
<br>　　《韩外传》六卷。
<br>
<br>　　《韩说》四十一卷。
<br>
<br>　　《毛诗》二十九卷。
<br>
<br>　　《毛诗故训传》三十卷。
<br>
<br>　　凡《诗》六家，四百一十六卷。
<br>
<br>　　《书》曰：“诗言志，歌咏言。”故哀乐之心感，而歌咏之声发。诵其言谓之诗，咏其声谓之歌。故古有采诗之官，王者所以观风俗，知得失，自考正也。孔子纯取周诗，上采殷，下取鲁，凡三百五篇，遭秦而全者，以其讽诵，不独在竹帛故也。汉兴，鲁申公为《诗》训故，而齐辕固、燕韩生皆为之传。或取《春秋》，采杂说，咸非其本义。与不得已，鲁最为近之。三家皆列于学官。又有毛公之学，自谓子夏所传，而河间献王好之，未得立。
<br>
<br>　　《礼古经》五十六卷，《经》十七篇。后氏、戴氏。
<br>
<br>　　《记》百三十一篇。七十子后学者所记也。
<br>
<br>　　《明堂阴阳》三十三篇。古明堂之遗事。
<br>
<br>　　《王史氏》二十一篇。七十子后学者。
<br>
<br>　　《曲台后仓》九篇。
<br>
<br>　　《中庸说》二篇。
<br>
<br>　　《明堂阴阳说》五篇。
<br>
<br>　　《周官经》六篇。王莽时刘歆置博士。
<br>
<br>　　《周官传》四篇。
<br>
<br>　　《军礼司马法》百五十五篇。
<br>
<br>　　《古封禅群祀》二十二篇。
<br>
<br>　　《封弹议对》十九篇。武帝时也。
<br>
<br>　　《汉封禅群祀》三十六篇。
<br>
<br>　　《议奏》三十八篇。石渠。
<br>
<br>　　凡《礼》十三家，五百五十五篇。入《司马法》一家，百五十五篇。
<br>
<br>　　《易》曰：“有夫妇父子君臣上下，礼义有所错。”而帝王质文世有损益，至周曲为之防，事为之制，故曰：“礼经三百，威仪三千。”及周之衰，诸侯将逾法度，恶其害己，皆灭去其籍，自孔子时而不具，至秦大坏。汉兴，鲁高堂生传《士礼》十七篇。讫孝宣世，后仓最明。戴德、戴圣、庆普皆其弟子，三家立于学官。《礼古经》者，出于鲁淹中及孔氏，与十七篇文相似，多三十九篇。及《明堂阴阳》、《王史氏记》所见，多天子、诸侯、卿、大夫之制，虽不能备，犹愈仓等推《士礼》而致于天子之说。
<br>
<br>　　《乐记》二十三篇。
<br>
<br>　　《王禹记》二十四篇。
<br>
<br>　　《雅歌诗》四篇。
<br>
<br>　　《雅琴赵氏》七篇。名定，勃海人，宣帝时丞相魏相所奏。
<br>
<br>　　《雅琴师氏》八篇。名中，东海人，传言师旷后。
<br>
<br>　　《雅琴龙氏》九十九篇。名德，梁人。
<br>
<br>　　凡《乐》六家，百六十五篇。出淮南刘向等《琴颂》七篇。
<br>
<br>　　《易》曰：“先王作乐崇德，殷荐之上帝，以享祖考。”故自黄帝下至三代，乐各有名。孔子曰：“安上治民，莫善于礼；移风易俗，莫善于乐。”二者相与并行。周衰俱坏，乐尤微眇，以音律为节，又为郑、卫所乱，故无遗法。汉兴，制氏以雅乐声津，世在乐宫，颇能纪其铿锵鼓舞，而不能言其义。六国之君，魏文侯最为好古，孝文时得其乐入窦公，献其书，乃《周官·大宗伯》之《大司乐》章也。武帝时，河间献王好儒，与毛生等共采《周官》及诸子言乐事者，以作《乐记》，献八佾之舞，与制氏不相远。其内史丞王定传之，以授常山王禹。禹，成帝时为谒者，数言其义，献二十四卷记。刘向校书，得《乐记》二十三篇。与禹不同，其道浸以益微。
<br>
<br>　　《春秋古经》十二篇，《经》十一卷。公羊、穀梁二家。
<br>
<br>　　《左氏传》三十卷。左丘明，鲁太史。
<br>
<br>　　《公羊传》十一卷。公羊子，齐人。
<br>
<br>　　《穀梁传》十一卷。穀梁子，鲁人。
<br>
<br>　　《邹氏传》十一卷。
<br>
<br>　　《夹氏传》十一卷。有录无书。
<br>
<br>　　《左氏微》二篇。
<br>
<br>　　《鐸氏微》三篇。楚太傅鐸椒也。
<br>
<br>　　《张氏微》十篇。
<br>
<br>　　《虞氏微传》二篇。赵相虞卿。《公羊外传》五十篇。
<br>
<br>　　《穀梁外传》二十篇。
<br>
<br>　　《公羊章句》三十八篇。
<br>
<br>　　《穀梁章句》三十三篇。
<br>
<br>　　《公羊杂记》八十三篇。
<br>
<br>　　《公羊颜氏记》十一篇。
<br>
<br>　　《公羊董仲舒治狱》十六篇。
<br>
<br>　　《议奏》三十九篇。石渠论。
<br>
<br>　　《国语》二十一篇。左丘明著。
<br>
<br>　　《新国语》五十四篇。刘向分《国语》。
<br>
<br>　　《世本》十五篇。古史官记黄帝以来讫春秋时诸侯大夫。
<br>
<br>　　《战国策》三十三篇。记春秋后。
<br>
<br>　　《奏事》二十篇。秦时大臣奏事，及刻石名山文也。
<br>
<br>　　《楚汉春秋》九篇。陆贾所记。
<br>
<br>　　《太史公》百三十篇。十篇有录无书。
<br>
<br>　　冯商所续《太史公》七篇。
<br>
<br>　　《太古以来年纪》二篇。
<br>
<br>　　《汉著记》百九十卷。
<br>
<br>　　《汉大年纪》五篇。
<br>
<br>　　凡《春秋》二十三家，九百四十八篇。省《太史公》四篇。
<br>
<br>　　古之王者世有史官。君举必书，所以慎言行，昭法式也。左史记言，右史记事，事为《春秋》，言为《尚书》，帝王靡不同之。周室既微，载籍残缺，仲尼思存前圣之业，乃称曰：“夏礼吾能言之，杞不足征也；殷礼吾能言之，宋不足征也。文献不足故也，足则吾能征之矣。”以鲁周公之国，礼文备物，史官有法，故与左丘明观其史记，据行事，仍人道，因兴以立功，就败以成罚，假日月以定历数，借朝聘以正礼乐。有所褒讳贬损，不可书见，口授弟子，弟子退而异言。丘明恐弟子各安其意，以失其真，故论本事而作传，明夫子不以空言说经也。《春秋》所贬损大人当世君臣，有威权势力，其事实皆形于传，是以隐其书而不宣，所以免时难也。及未世口说流行，故有《公羊》、《穀梁》、《邹》、《夹》之《传》。四家之中，《公羊》、《穀梁》立于学官，邹氏无师，夹氏未有书。
<br>
<br>　　《论语》古二十一篇。出孔子壁中，两《子张》。《齐》二十二篇。多《问王》、《知道》。《鲁》二十篇，《传》十九篇。
<br>
<br>　　《齐说》二十九篇。《鲁夏侯说》二十一篇。《鲁安昌侯说》二十一篇。《鲁王骏说》二十篇。
<br>
<br>　　《燕传说》三卷。
<br>
<br>　　《议奏》十八篇。石渠论。
<br>
<br>　　《孔子家语》二十七卷。
<br>
<br>　　《孔子三朝》七篇。
<br>
<br>　　《孔子徒人图法》二卷。
<br>
<br>　　凡《论语》十二家，二百二十九篇。
<br>
<br>　　《论语》者，孔子应答弟子时人及弟子相与言而接闻于夫子之语也。当时弟子各有所记。夫子既卒，门人相与辑而论纂，故谓之《论语》。汉兴，有齐、鲁之说。传《齐论》者，昌邑中尉王吉、少府宋畸、御史大夫贡禹、尚书令五鹿充宗、胶东庸生，唯王阳名家。传《鲁论语》者，常山都尉龚奋、长信少府夏侯胜、丞相韦贤、鲁扶卿、前将军萧望之、安昌侯张禹，皆名家。张氏最后而行于世。
<br>
<br>　　《孝经古孔氏》一篇。二十二章。
<br>
<br>　　《孝经》一篇。十八章。长孙氏、江氏、后氏、翼氏四家。
<br>
<br>　　《长孔氏说》二篇。
<br>
<br>　　《江氏说》一篇。
<br>
<br>　　《翼氏说》一篇。
<br>
<br>　　《后氏说》一篇。
<br>
<br>　　《杂传》四篇。
<br>
<br>　　《安昌侯说》一篇。
<br>
<br>　　《五经杂议》十八篇。石渠论。
<br>
<br>　　《尔雅》三卷二十篇。
<br>
<br>　　《小尔雅》一篇，《古今字》一卷。
<br>
<br>　　《弟子职》一篇。
<br>
<br>　　《说》三篇。
<br>
<br>　　凡《孝经》十一家，五十九篇。
<br>
<br>　　《孝经》者，孔子为曾子陈孝道也。夫孝，天之经，地之义，民之行也。举大者言，故曰《孝经》。汉兴，长孙氏、博士江翁、少府后仓、谏大夫翼奉、安昌侯张禹传之，各自名家。经文皆同，唯孔氏壁中古文为异。“父母生之，续莫大焉”，“故亲生之膝下”，诸家说不安处，古文字读皆异。
<br>
<br>　　《史籀》十五篇。周宣王太史作大篆十五篇，建武时亡六篇矣。
<br>
<br>　　《八体六技》。
<br>
<br>　　《苍颉》一篇。
<br>
<br>　　上七章，秦丞相李斯作；《爰历》六章，车府令赵高作；《博学》七章，太史令胡母敬作。
<br>
<br>　　《凡将》一篇。司马相如作。
<br>
<br>　　《急就》一篇。元帝时黄门令史游作。
<br>
<br>　　《元尚》一篇。成帝时将作大匠李长作。
<br>
<br>　　《训纂》一篇。扬雄作。
<br>
<br>　　《别字》十三篇。
<br>
<br>　　《苍颉传》一篇。
<br>
<br>　　扬雄《苍颉训纂》一篇。
<br>
<br>　　杜林《苍颉训纂》一篇。
<br>
<br>　　杜林《苍颉故》一篇。
<br>
<br>　　凡小学十家，四十五篇。入扬雄、杜林二家二篇。
<br>
<br>　　《易》曰：“上古结绳以治，后世圣人易之以书契，百官以治，万民以察，盖取诸《夬》。”“决，扬于王庭”，言其宣扬于王者朝廷，其用最大也。古者八岁入小学，故《周官》保氏掌养国子，教之六书，谓象形、象事、象意、象声、转注、假借，造字之本也。汉兴，萧何草律，亦著其法，曰：“太史试学童，能讽书九千字以上，乃得为史。又以六体试之，课最者以为尚书、御史、史书令史。吏民上书，字或不正，辄举劾。”六体者，古文、奇字、篆书、隶书、缪篆、虫书，皆所以通知古今文字，摹印章，书幡信也。古制，书必同文，不知则阙，问诸故老，至于衰世，是非无正，人用其私。故孔子曰：“吾犹及史之阙文也，今亡矣夫！”盖伤其浸不正。《史籀篇》者，周时史官教学童书也，与孔氏壁中古文异体。《苍颉》七章者，秦丞相李斯所作也；《爰历》六章者，车府令赵高所作也；《博学》七章者，太史令胡母敬所作也；文字多取《史籀篇》，而篆体复颇异，所谓秦篆者也。是时始造隶书矣，起于官狱多事，苟趋省易，施之于徒隶也。汉兴，闾里书师合《苍颉》、《爰历》、《博学》三篇，断六十字以为一章，凡五十五章，并为《苍颉篇》。武帝时司马相如作《凡将篇》，无复字。元帝时黄门令史游作《急就篇》，成帝时将作大匠李长作《元尚篇》，皆《苍颉》中正字也。《凡将》则颇有出矣。至元始中，征天下通小学者以百数，各令记字于庭中。扬雄取其有用者以作《训纂篇》，顺续《苍颉》，又易《苍颉》中重复之字，凡八十九章。臣复续扬雄作十三章，凡一百二章，无复字，六艺群书所载略备矣。《苍颉》多古字，俗师失其读，宣帝时征齐人能正读者，张敝从受之，传至外孙之子杜林，为作训故，并列焉。
<br>
<br>　　凡六艺一百三家，三千一百二十三篇。入三家，一百五十九篇；出重十一篇。
<br>
<br>　　六艺之文：《乐》以和神，仁之表也；《诗》以正言，义之用也；《礼》以明体，明者著见，故无训也；《书》以广听，知之术也；《春秋》以断事，信之符也。五者，盖五常之道，相须而备，而《易》为之原。故曰“《易》不可见，则乾坤或几乎息矣”，言与天地为终始也。至于五学，世有变改，犹五行之更用事焉。古之学者耕且养，三年而通一艺，存其大体，玩经文而已，是故用日少而畜德多，三十而五经立也。后世经传既已乖离，博学者又不思多闻阙疑之义，而务碎义逃难，便辞巧说，破坏形体；说五字之文，至于二三万言。后进弥以驰逐，故幼童而守一艺，白首而后能言；安其所习，毁所不见，终以自蔽。此学者之大患也。序六艺为九种。
<br>
<br>　　<br>
<br>　　《晏子》八篇。名婴，谥平仲，相齐景公，孔子称善与人交，有《列传》。《子思》二十三篇。名+亻及，孔子孙，为鲁缪公师。
<br>
<br>　　《曾子》十八篇。名参，孔子弟子。
<br>
<br>　　《漆雕子》十三篇。孔子弟子漆雕启后。
<br>
<br>　　《宓子》十六篇。名不齐，字子贱，孔子弟子。
<br>
<br>　　《景子》三篇。说宓子语，似其弟子。
<br>
<br>　　《世子》二十一篇。名硕，陈人也，七十子之弟子。
<br>
<br>　　《魏文侯》六篇。
<br>
<br>　　《李克》七篇。子夏弟子，为魏文侯相。
<br>
<br>　　《公孔尼子》二十八篇。七十子之弟子。
<br>
<br>　　《孟子》十一篇。
<br>
<br>　　名轲，邹人，子思弟子，有《列传》。
<br>
<br>　　《孙卿子》三十三篇。名况，赵人，为齐稷下祭酒，有《列传》。
<br>
<br>　　《羋子》十八篇。名婴，齐人，七十子之后。
<br>
<br>　　《内业》十五篇。不知作书者。
<br>
<br>　　《周史六韬》六篇。惠、襄之间，或曰显王时，或曰孔子问焉。
<br>
<br>　　《周政》六篇。周时法度政教。
<br>
<br>　　《周法》九篇。法天地，立百官。
<br>
<br>　　《河间周制》十八篇。似河间献王所述也。
<br>
<br>　　《谰言》十篇。不知作者，陈人君法度。
<br>
<br>　　《功议》四篇。不知作者，论功德事。
<br>
<br>　　《甯越》一篇。中牟人，为周威王师。
<br>
<br>　　《王孙子》一篇。一曰《巧心》。
<br>
<br>　　《公孙固》一篇。十八章，齐闵王失国，问之，固因为陈古今成败也。
<br>
<br>　　《李氏春秋》二篇。
<br>
<br>　　《羊子》四篇。百章。故秦博士。
<br>
<br>　　《董子》一篇。名无心，难墨子。
<br>
<br>　　《俟子》一篇。
<br>
<br>　　《徐子》四十二篇。宋外黄人。
<br>
<br>　　《鲁仲连子》十四篇。有《列传》。
<br>
<br>　　《平原君》七篇。硃建也。
<br>
<br>　　《虞氏春秋》十五篇。虞卿也。
<br>
<br>　　《高祖传》文十三篇。高祖与大臣述古语及诏策也。
<br>
<br>　　《陆贾》二十三篇。
<br>
<br>　　《刘敬》三篇。
<br>
<br>　　《孝文传》十一篇。文帝所称及诏策。
<br>
<br>　　《贾山》八篇。
<br>
<br>　　《太常蓼侯孔藏》十篇。父聚，高祖时以功臣封，臧嗣爵。
<br>
<br>　　《贾谊》五十八篇。
<br>
<br>　　河间献王《对上下三雍宫》三篇。
<br>
<br>　　《董仲舒》百二十三篇。
<br>
<br>　　《儿宽》九篇。
<br>
<br>　　《公孙弘》十篇。
<br>
<br>　　《终军》八篇。
<br>
<br>　　《吾丘寿王》六篇。
<br>
<br>　　《虞丘说》一篇。难孙卿也。
<br>
<br>　　《庄助》四篇。
<br>
<br>　　《臣彭》四篇。
<br>
<br>　　《钩盾冗从李步昌》八篇。宣帝时数言事。
<br>
<br>　　《儒家言》十八篇。不知作者。
<br>
<br>　　桓宽《盐铁论》六十篇。
<br>
<br>　　刘向所序六十七篇。
<br>
<br>　　《新序》、《说苑》、《世说》、《列女传颂图》也。
<br>
<br>　　杨雄所序三十八篇。《太玄》十九，《法言》十三，《乐》四，《箴》二。
<br>
<br>　　右儒五十三家，八百三十六篇。入杨雄一家三十八篇。
<br>
<br>　　儒家者流，盖出于司徒之官，助人君顺阳阳明教化者也。游文于六经之中，留意于仁义之际，祖述尧、舜，宪章文、武，宗师仲尼，以重其言，于道最为高。孔子曰：“如有所誉，其有所试。”唐、虞之隆，殷、周之盛，仲尼之业，已试之效者也。然惑者既失精微，而辟者又随时抑扬，违离道本，苟以哗众取宠。后进循之，是以《五经》乖析，儒学浸衰，此辟儒之患。
<br>
<br>　　《伊尹》五十一篇。汤相。
<br>
<br>　　《太公》二百三七十篇。吕望为周师尚父，本有道者。或有近世又以为太公术者所增加也。《谋》八十一篇，《言》七十一篇，《兵》八十五篇。
<br>
<br>　　《辛甲》二十九篇。纣臣，七十五谏而去，周封之。
<br>
<br>　　《鬻子》二十二篇。名熊，为周师，自文王以下问焉，周封为楚祖。
<br>
<br>　　《管子》八十六篇。名夷吾，相齐恒公，九合诸侯，不以兵车也。有《列传》。
<br>
<br>　　《老子邻氏经传》四篇。姓李，名耳，邻氏传其学。
<br>
<br>　　《老子傅氏经说》三十七篇。述老子学。
<br>
<br>　　《老子徐氏经说》六篇。字少季，临淮人，传《老子》。
<br>
<br>　　刘向《说老子》四篇。
<br>
<br>　　《文字》九篇。老子弟子，与孔子并时，而称周平王问，似依托者也。
<br>
<br>　　《蜎子》十三篇。名渊，楚人，老子弟子。
<br>
<br>　　《关尹子》九篇。名喜，为关吏，老子过关，喜去吏而从之。
<br>
<br>　　《庄子》五十二篇。名周，宋人。
<br>
<br>　　《列子》八篇。名圄寇，先庄子，庄子称之。
<br>
<br>　　《老成子》十八篇。
<br>
<br>　　《长卢子》九篇。楚人。
<br>
<br>　　《王狄子》一篇。
<br>
<br>　　《公子牟》四篇。魏之公子也。先庄子，庄子称之。
<br>
<br>　　《田子》二十五篇。名骈，齐人，游稷下，号天口骈。
<br>
<br>　　《老莱子》十六篇。楚人，与也子同时。
<br>
<br>　　《黔娄子》四篇。齐隐士，守道不诎，威王下之。
<br>
<br>　　《宫孙子》二篇。
<br>
<br>　　《鹖冠子》一篇。楚人，居深山，以鹖为冠。
<br>
<br>　　《周训》十四篇。
<br>
<br>　　《黄帝四经》四篇。
<br>
<br>　　《黄帝铭》六篇。
<br>
<br>　　《黄帝君臣》十篇。起六国也，与《老子》相似也。
<br>
<br>　　《杂黄帝》五十八篇。六国时贤者所作。《力牧》二十二篇。六国时所作，托之力牧。力牧，黄帝相。
<br>
<br>　　《孙子》十六篇。六国时。《捷子》二篇。齐人，武帝时说。
<br>
<br>　　《曹羽》二篇。楚人，武帝时说于齐王。
<br>
<br>　　《郎中婴齐》十二篇。武帝时。
<br>
<br>　　《臣君子》二篇。蜀人。
<br>
<br>　　《郑长者》一篇。六国时。先韩子，韩子称之。
<br>
<br>　　《楚子》三篇。
<br>
<br>　　《道家言》二篇。近世，不知作者。
<br>
<br>　　右道三十七家，九百九十三篇。
<br>
<br>　　道家者流，盖出于史官，历记成败存亡祸福古今之道，然后知秉要执本，清虚以自守，卑弱以自持，此君人南面之术也。合于尧之克攘，《易》之嗛々，一谦而四益，此其所长也。及放者为之，则欲绝去礼学，兼弃仁义，曰独任清虚可以为治。
<br>
<br>　　《宋司星子韦》三篇。景公之史。
<br>
<br>　　《公檮生终始》十四篇。传邹奭《始终》书。
<br>
<br>　　《公孙发》二十二篇。六国时。
<br>
<br>　　《邹子》四十九篇。名衍，齐人，为燕昭王师，居稷下，号谈天衍。
<br>
<br>　　《邹子终始》五十六篇。
<br>
<br>　　《乘丘子》五篇。六国时。
<br>
<br>　　《杜文公》五篇。六国时。
<br>
<br>　　《黄帝泰素》二十篇。六国时韩诸公子所作。
<br>
<br>　　《南公》三十一篇。六国时。
<br>
<br>　　《容成子》十四篇。
<br>
<br>　　《张苍》十六篇。丞相北平侯。
<br>
<br>　　《邹奭子》十二篇。齐人，号曰雕龙奭。
<br>
<br>　　《闾丘子》十三篇。名快，魏人，在南公前。
<br>
<br>　　《冯促》十三篇。郑人。
<br>
<br>　　《将巨子》五篇。六国时。先南公，南公称之。
<br>
<br>　　《五曹官制》五篇。汉制，似贾谊所条。
<br>
<br>　　《周伯》十一篇。齐人，六国时。
<br>
<br>　　《卫侯官》十二篇。近世，不知作者。
<br>
<br>　　于长《天下忠臣》九篇。平阴人，近世。
<br>
<br>　　《公孙浑邪》十五篇。平曲侯。
<br>
<br>　　《杂阴阳》三十八篇。不知作者。
<br>
<br>　　右阴阳二十一家，三百六十九篇。
<br>
<br>　　阴阳家者流，盖出于羲和之官，敬顺昊天，历象日月星辰，敬授民时，此其所长也。及拘者为之，则牵于禁忌，泥于小数，舍人事而任鬼神。
<br>
<br>　　《李子》三十二篇。名悝，相魏文侯，富国强兵。
<br>
<br>　　《商君》二十九篇。名鞅，姬姓，卫后也，相秦孝公，有《列传》。
<br>
<br>　　《申子》六篇。名不害，京人，相韩昭侯，终其身诸侯不敢侵韩。
<br>
<br>　　《处子》九篇。《慎子》四十二篇。名到，先申、韩，申、韩称之。
<br>
<br>　　《韩子》五十五篇。名非，韩诸公子，使秦，李斯害而杀之。
<br>
<br>　　《游棣子》一篇。
<br>
<br>　　《晁错》三十一篇。
<br>
<br>　　《燕十事》十篇。不知作者。
<br>
<br>　　《法家言》二篇。不知作者。
<br>
<br>　　右法十家，二百一十七篇。
<br>
<br>　　法家者流，盖出于理官。信赏必罚，以辅礼制。《易》曰“先王以明罚饬法”，此其所长也。及刻者为之，则无教化，去仁爱，专任刑法而欲以致治，至于残害至亲，伤恩薄厚。
<br>
<br>　　《邓析》二篇。郑人，与子产并时。
<br>
<br>　　《尹文子》一篇。说齐宣王。先公孙龙。
<br>
<br>　　《公孙龙子》十四篇。赵人。
<br>
<br>　　《成公生》五篇。与黄公等同时。
<br>
<br>　　《惠子》一篇。名施，与庄子并时。
<br>
<br>　　《黄公》四篇。名疵，为秦博士，作歌诗，在秦时歌诗中。
<br>
<br>　　《毛公》九篇。赵人，与公孙龙等并游平原君赵胜家。
<br>
<br>　　右名七家，三十六篇。
<br>
<br>　　名家者流，盖出于礼官。古者名位不同，礼亦异数。孔子曰：“必也正名乎！名不正则言不顺，言不顺则事不成。”此其所长也。及譥者为之，则苟钩鈲鋠析乱而已。
<br>
<br>　　《尹佚》二篇。周臣，在成、康时也。
<br>
<br>　　《田俅子》三篇。先韩子。
<br>
<br>　　《我子》一篇。
<br>
<br>　　《随巢子》六篇。墨翟弟子。
<br>
<br>　　《胡非子》三篇。墨翟弟子。
<br>
<br>　　《墨子》七十一篇。名翟，为宋大夫，在孔子后。
<br>
<br>　　右墨六家，八十六篇。
<br>
<br>　　墨家者流，盖出于清庙之守。茅屋采椽，是以贵俭；养三老五更，是以兼爱；选士大射，是以上贤；宗祀严父，是以右鬼；顺四时而行，是以非命；以孝视天下，是以上同；此其所长也。及蔽者为之，见俭之利，因以非礼，推兼爱之意，而不知别亲疏。
<br>
<br>　　《苏子》三十一篇。名秦，有《列传》。
<br>
<br>　　《张子》十篇。名仪，有《列传》。
<br>
<br>　　《庞煖》二篇。为燕将。
<br>
<br>　　《阙子》一篇。
<br>
<br>　　《国筮子》十七篇。
<br>
<br>　　《秦零陵令信》一篇。难秦相李斯。
<br>
<br>　　《蒯子》五篇。名通。
<br>
<br>　　《邹阳》七篇。
<br>
<br>　　《主父偃》二十八篇。
<br>
<br>　　《徐氏》一篇。
<br>
<br>　　《庄安》一篇。
<br>
<br>　　《待诏金马聊苍》三篇。赵人，武帝时。
<br>
<br>　　右从横十二家，百七篇。
<br>
<br>　　从横家者流，盖出于行人之官。孔子曰：“诵《诗》三百，使于四方，不能颛对，虽多亦奚以为？”又曰：“使乎，使乎！”言其当权事制宜，受命而不受辞。此其所长也。及邪人为之，则上诈谖而弃其信。
<br>
<br>　　孔甲《盘盂》二十六篇。黄帝之史，或曰夏帝孔甲，似皆非。《大禹》三十七篇。传言禹所作，其文似后世语。
<br>
<br>　　《五子胥》八篇。名员，春秋时为吴将，忠直遇谗死。
<br>
<br>　　《子晚子》三十五篇。齐人，好议兵，与《司马法》相似。
<br>
<br>　　《由余》三篇。戎人，秦穆公聘以为大夫。
<br>
<br>　　《尉缭》二十九篇。六国时。
<br>
<br>　　《尸子》二十篇。名佼，鲁人，秦相商君师之。鞅死，佼逃入蜀。
<br>
<br>　　《吕氏春秋》二十六篇。秦相吕不韦辑智略士作。
<br>
<br>　　《淮南内》二十一篇。王安。
<br>
<br>　　《淮南外》三十三篇。
<br>
<br>　　《东方朔》二十篇。
<br>
<br>　　《伯象先生》一篇。
<br>
<br>　　《荆轲论》五篇。轲为燕刺秦王，不成而死，司马相如等论之。
<br>
<br>　　《吴子》一篇。
<br>
<br>　　《公孙尼》一篇。
<br>
<br>　　《博士臣贤对》一篇。汉世，难韩子、商君。
<br>
<br>　　《臣说》三篇。武帝时作赋。
<br>
<br>　　《解子簿书》三十五篇。
<br>
<br>　　《推杂书》八十七篇。
<br>
<br>　　《杂家言》一篇。王伯，不知作者。
<br>
<br>　　右杂二十家，四百三篇。入兵法。
<br>
<br>　　杂家者流，盖出于议官。兼儒、墨，合名、法，知国体之有此，见王治之无不贯，此其所长也。及荡者为之，则漫羡而无所归心。
<br>
<br>　　《神农》二十篇。六国时，诸子疾时怠于农业，道耕农事，托之神农。
<br>
<br>　　《野老》十七篇。六国时，在齐、楚间。
<br>
<br>　　《宰氏》十七篇。不知何世。
<br>
<br>　　《董安国》十六篇。汉代内史，不知何帝时。
<br>
<br>　　《尹都尉》十四篇。不知何世。《赵氏》五篇。不知何世。
<br>
<br>　　《汜胜之》十八篇。成帝时为议郎。
<br>
<br>　　《王氏》六篇。不知何世。
<br>
<br>　　《蔡癸》一篇。宣帝时，以言便宜，至弘农太守。
<br>
<br>　　右农九家，百一十四篇。
<br>
<br>　　农家者流，盖出于农稷之官。播百谷，劝耕桑，以足衣食，故八政一曰食，二曰货。孔子曰“所重民食”，此其所长也。及鄙者为之，以为无所事圣王，欲使君臣并耕，誖上下之序。
<br>
<br>　　《伊尹说》二十七篇。其语浅薄，似依托也。
<br>
<br>　　《鬻子说》十九篇。后世所加。
<br>
<br>　　《周考》七十六篇。考周事也。
<br>
<br>　　《青史子》五十七篇。古史官记事也。
<br>
<br>　　《师旷》六篇。见《春秋》，其言浅薄，本与此同，似因托之。
<br>
<br>　　《务成子》十一篇。称尧问，非古语。
<br>
<br>　　《宋子》十八篇。孙卿道宋子，其言黄、老意。
<br>
<br>　　《天乙》三篇。天乙谓汤，其言非殷时，皆依托也。
<br>
<br>　　《黄帝说》四十篇。迂诞依托。
<br>
<br>　　《封禅方说》十八篇。武帝时。
<br>
<br>　　《待诏臣饶心术》二十五篇。武帝时。
<br>
<br>　　《待诏臣安成未央术》一篇。
<br>
<br>　　《臣寿周纪》七篇。项国圉人，宣帝时。
<br>
<br>　　《虞初周说》九百四十三篇。河南人，武帝时以方士侍郎号黄车使者。
<br>
<br>　　《百家》百三十九卷。
<br>
<br>　　右小说十五家，千三百八十篇。
<br>
<br>　　小说家者流，盖出于稗官。街谈巷语，道听涂说者之所造也。孔子曰：“虽小道，必有可观者焉，致远恐泥，是以君子弗为也。”然亦弗灭也。闾里小知者之所及，亦使缀而不忘。如或一言可采，此亦刍荛狂夫之议也。
<br>
<br>　　凡诸子百八十九家，四千三百二十四篇。出蹴<img src="images/041a.bmp">一家，二十五篇。
<br>
<br>　　诸子十家，其可观者九家而已。皆起于王道既微，诸侯力政，时君世主，好恶殊方，是以九家之术蜂出并作，各引一端，崇其所善，以此驰说，取合诸侯。其言虽殊，辟犹水火，相灭亦相生也。仁之与义，敬之与和，相反而皆相成也。《易》曰：“天下同归而殊涂，一致而百虑。”今异家者各推所长，穷知究虑，以明其指，虽有蔽短，合其要归，亦《六经》之支与流裔。使其人遭明王圣主，得其所折中，皆股肱之材已。仲尼有言：“礼失而求诸野。”方今去圣久远，道术缺废，无所更索，彼九家者，不犹愈于野乎？若能修六艺之术。而观此九家之言，舍短取长，则可以通万方之略矣。
<br>
<br>　　屈原赋二十五篇。楚怀王大夫，有《列传》。
<br>
<br>　　唐勒赋四篇。楚人。
<br>
<br>　　宋玉赋十六篇。楚人，与唐勒并时，在屈原后也。
<br>
<br>　　赵幽王赋一篇。
<br>
<br>　　庄夫子赋二十四篇。名忌，吴人。贾谊赋七篇。
<br>
<br>　　枚乘赋九篇。
<br>
<br>　　司马相如赋二十九篇。
<br>
<br>　　淮南王赋八十二篇。
<br>
<br>　　淮南王群臣赋四十四篇。
<br>
<br>　　太常蓼侯孔臧赋二十篇。
<br>
<br>　　阳丘侯刘郾赋十九篇。
<br>
<br>　　吾丘寿王赋十五篇。
<br>
<br>　　蔡甲赋一篇。
<br>
<br>　　上所自造赋二篇。
<br>
<br>　　儿宽赋二篇。
<br>
<br>　　光禄大夫张子侨赋三篇。与王褒同时也。
<br>
<br>　　阳成侯刘德赋九篇。
<br>
<br>　　刘向赋三十三篇。
<br>
<br>　　王褒赋十六篇。
<br>
<br>　　右赋二十家，三百六十一篇。
<br>
<br>　　陆贾赋三篇。
<br>
<br>　　枚皋赋百二十篇。
<br>
<br>　　硃建赋二篇。
<br>
<br>　　常侍郎庄匆奇赋十一篇。枚皋同时。
<br>
<br>　　严助赋三十五篇。
<br>
<br>　　硃买臣赋三篇。
<br>
<br>　　宋正刘辟强赋八篇。
<br>
<br>　　司马迁赋八篇。
<br>
<br>　　郎中臣婴齐赋十篇。
<br>
<br>　　臣说赋九篇。
<br>
<br>　　臣吾赋十八篇。
<br>
<br>　　辽东太守苏季赋一篇。
<br>
<br>　　萧望之赋四篇。
<br>
<br>　　河内太守徐明赋三篇。字长君，东海人，元、成世历五郡太守，有能名。
<br>
<br>　　给事黄门侍郎李息赋九篇。
<br>
<br>　　淮阳宪王赋二篇。
<br>
<br>　　杨雄赋十二篇。
<br>
<br>　　待诏冯商赋九篇。
<br>
<br>　　博士弟子杜参赋二篇。
<br>
<br>　　车郎张丰赋三篇。张子侨子。
<br>
<br>　　骠骑将军硃宇赋三篇。
<br>
<br>　　右赋二十一家，二百七十四篇。入杨雄入篇。
<br>
<br>　　孙卿赋十篇。
<br>
<br>　　秦时杂赋九篇。
<br>
<br>　　李思《孝景皇帝颂》十五篇。广川惠王越赋五篇。
<br>
<br>　　长沙王群臣赋三篇。
<br>
<br>　　魏内史赋二篇。东暆令延年赋七篇。
<br>
<br>　　卫士令李忠赋二篇。
<br>
<br>　　张偃赋二篇。
<br>
<br>　　贾充赋四篇。
<br>
<br>　　张仁赋六篇。
<br>
<br>　　秦充赋二篇。
<br>
<br>　　李步昌赋二篇。
<br>
<br>　　侍郎谢多赋十篇。
<br>
<br>　　平阳公主舍人周长孺赋二篇。雒阳锜华赋九篇。
<br>
<br>　　眭弘赋一篇。
<br>
<br>　　别栩阳赋五篇。
<br>
<br>　　臣昌市赋六篇。
<br>
<br>　　臣义赋二篇。
<br>
<br>　　黄门书者假史王商赋十三篇。侍中徐博赋四篇。
<br>
<br>　　黄门书者王广、吕嘉赋五篇。汉中都尉丞华龙赋二篇。
<br>
<br>　　左冯翊史路恭赋八篇。
<br>
<br>　　右赋二十五家，百三十六篇。
<br>
<br>　　《客主赋》十八篇。
<br>
<br>　　《杂行山及颂德赋》二十四篇。
<br>
<br>　　《杂四夷及兵赋》二十篇。
<br>
<br>　　《杂中贤失意赋》十二篇。
<br>
<br>　　《杂思慕悲哀死赋》十六篇。
<br>
<br>　　《杂鼓琴剑戏赋》十三篇。
<br>
<br>　　《杂山陵水泡云气雨旱赋》十六篇。
<br>
<br>　　《杂禽兽六畜昆虫赋》十八篇。
<br>
<br>　　《杂器械草木赋》三十三篇。
<br>
<br>　　《大杂赋》三十四篇。
<br>
<br>　　《成相杂辞》十一篇。
<br>
<br>　　《隐书》十八篇。
<br>
<br>　　右杂赋十二家，二百三十三篇。
<br>
<br>　　《高祖歌诗》二篇。
<br>
<br>　　《泰一杂甘泉寿宫歌诗》十四篇。
<br>
<br>　　《宗庙歌诗》五篇。
<br>
<br>　　《汉兴以来兵所诛灭歌诗》十四篇。
<br>
<br>　　《出行巡狩及游歌诗》十篇。
<br>
<br>　　《临江王及愁思节士歌诗》四篇。
<br>
<br>　　《李夫人及幸贵人歌诗》三篇。
<br>
<br>　　《诏赐中山靖王子哙及孺子妾冰未央材人歌诗》四篇。
<br>
<br>　　《吴楚汝南歌诗》十五篇。
<br>
<br>　　《燕代讴雁门云中陇西歌诗》九篇。
<br>
<br>　　《邯郸河间歌诗》四篇。
<br>
<br>　　《齐郑歌诗》四篇。
<br>
<br>　　《淮南歌诗》四篇。
<br>
<br>　　《左冯翊秦歌诗》三篇。
<br>
<br>　　《京兆尹秦歌诗》五篇。
<br>
<br>　　《河东蒲反歌诗》一篇。
<br>
<br>　　《黄门倡车忠等歌诗》十五篇。
<br>
<br>　　《杂各有主名歌诗》十篇。
<br>
<br>　　《杂歌诗》九篇。《洛阳歌诗》四篇。
<br>
<br>　　《河南周歌诗》七篇。
<br>
<br>　　《河南周歌声曲折》七篇。
<br>
<br>　　《周谣歌诗》七十五篇。
<br>
<br>　　《周谣歌诗声曲折》七十五篇。
<br>
<br>　　《诸神歌诗》三篇。
<br>
<br>　　《送迎灵颂歌诗》三篇。
<br>
<br>　　《周歌诗》二篇。
<br>
<br>　　《南郡歌诗》五篇。
<br>
<br>　　右歌诗二十八家，三百一十四篇。
<br>
<br>　　凡诗赋百六家，千三百一十八篇。入杨雄八篇。
<br>
<br>　　传曰：“不歌而诵谓之赋，登高能赋可以为大夫。”言感物造耑而，材知深美，可与图事，故可以为列大夫也。古者诸侯卿大夫交接邻国，以微言相感，当揖让之时，必称《诗》以谕其志，盖以别贤不肖而观盛衰焉。故孔子曰“不学《诗》，无以言”也。春秋之后，周道浸坏，聘问歌咏不行于列国，学《诗》之士逸在布衣，而贤人失志之赋作矣。大儒孙卿及楚臣屈原离谗忧国，皆作赋以风，咸有恻隐古诗之义。其后宋玉、唐勒；汉兴，枚乘，司马相如，下及杨子云，竞为侈俪闳衍之词，没其风谕之义。是以杨子悔之，曰：“诗人之赋丽以则，辞人之赋丽以淫。如孔氏之门人用赋也，则贾谊登堂，相如入室矣，如其不用何！”自孝武立乐府而采歌谣，于是有代赵之讴，秦楚之风，皆感于哀乐，缘事而发，亦可以观风俗，知薄厚云。序诗赋为五种。
<br>
<br>　　《吴孙子兵法》八十二篇。图九卷。
<br>
<br>　　《齐孙子》八十九篇。图四卷。
<br>
<br>　　《公孙鞅》二十七篇。
<br>
<br>　　《吴起》四十八篇。有《列传》。
<br>
<br>　　《范蠡》二篇。越王句践臣也。
<br>
<br>　　《大夫种》二篇。与范蠡俱事句践。
<br>
<br>　　《李子》十篇。
<br>
<br>　　《娷》一篇。
<br>
<br>　　《兵春秋》一篇。
<br>
<br>　　《庞煖》三篇。
<br>
<br>　　《儿良》一篇。
<br>
<br>　　《广武君》一篇。李左车。
<br>
<br>　　《韩信》三篇。
<br>
<br>　　右兵权谋十三家，二百五十九篇。
<br>
<br>　　省伊尹、太公、《管子》、《孙卿子》、《鹖冠子》、《苏子》、蒯通、陆贾，淮南王二百五十九种，出《司马法》入礼也。
<br>
<br>　　权谋者，以正守国，以奇用兵，先计而后战，兼形势，包阴阳，用技巧者也。
<br>
<br>　　《楚兵法》七篇。图四卷。
<br>
<br>　　《蚩尤》二篇。见《吕刑》。
<br>
<br>　　《孙轸》五篇。图二卷。
<br>
<br>　　《繇叙》二篇。
<br>
<br>　　《王孙》十六篇。图五卷。
<br>
<br>　　《尉缭》三十一篇。
<br>
<br>　　《魏公子》二十一篇。图十卷。名无忌，有《列传》。
<br>
<br>　　《景子》十三篇。
<br>
<br>　　《李良》三篇。
<br>
<br>　　《丁子》一篇。
<br>
<br>　　《项王》一篇。名籍。
<br>
<br>　　右兵形势十一家，九十二篇。图十八卷。
<br>
<br>　　形势者，雷动风举，后发而先至，离合背乡，变化无常，以轻疾制敌者也。
<br>
<br>　　《太壹兵法》一篇。
<br>
<br>　　《天一兵法》三十五篇。
<br>
<br>　　《神农兵法》一篇。
<br>
<br>　　《黄帝》十六篇。图三卷。
<br>
<br>　　《封胡》五篇。
<br>
<br>　　黄帝臣，依托也。
<br>
<br>　　《风后》十三篇。图二卷。黄帝臣，依托也。
<br>
<br>　　《力牧》十五篇。黄帝臣，依托也。
<br>
<br>　　《鵊冶子》一篇。图一卷。
<br>
<br>　　《鬼容区》三篇。图一卷。黄帝臣，依托。
<br>
<br>　　《地典》六篇。
<br>
<br>　　《孟子》一篇。
<br>
<br>　　《东父》三十一篇。
<br>
<br>　　《师旷》八篇。晋平公臣。
<br>
<br>　　《苌弘》十五篇。周史。
<br>
<br>　　《别成子望军气》六篇。图三卷。
<br>
<br>　　《辟兵威胜方》七十篇。
<br>
<br>　　右阴阳十六家，二百四十九篇，图十卷。
<br>
<br>　　阴阳者，顺时而发，推刑德，随斗击，因五胜，假鬼神而为助者也。
<br>
<br>　　《鲍子兵法》十篇。图一卷。
<br>
<br>　　《五子胥》十篇。图一卷。
<br>
<br>　　《公胜子》五篇。《苗子》五篇。图一卷。
<br>
<br>　　《逢门射法》二篇。
<br>
<br>　　《阴通成射法》十一篇。
<br>
<br>　　《李将军射法》三篇。
<br>
<br>　　《魏氏射法》六篇。
<br>
<br>　　《强弩将军王围射法》五卷。
<br>
<br>　　《望远连弩射法具》十五篇。
<br>
<br>　　《护军射师王贺射书》五篇。
<br>
<br>　　《蒲苴子弋法》四篇。
<br>
<br>　　《剑道》三十八篇。
<br>
<br>　　《手博》六篇。
<br>
<br>　　《杂家兵法》五十七篇。
<br>
<br>　　《蹴<img src="images/041a.bmp">》二十五篇。
<br>
<br>　　右兵技巧十三家，百九十九篇。省《墨子》重，入《蹴<img src="images/041a.bmp">》也。
<br>
<br>　　技巧者，习手足，便器械，积机关，以立攻守之胜者也。
<br>
<br>　　凡兵书五十三家，七百九十篇，图四十三卷。省十家二百七十一篇重，入《蹴<img src="images/041a.bmp">》一家二十五篇，出《司马法》百五十五篇入礼也。
<br>
<br>　　兵家者，盖出古司马之职，王官之武备也。《洪范》八政，八曰师。孔子曰为国者“足食足兵”，“以不教民战，是谓弃之”，明兵之重也。《易》曰“古者弦木为弧，剡木为矢，弧矢之利，以威天下”，其用上矣。后世燿金为刃，割革为甲，器械甚备。下及汤、武受命，以师克乱而济百姓，动之以仁义，行之以礼让，《司马法》是其遗事也。自春秋至于战国，出奇设伏，变诈之兵并作。汉兴，张良、韩信序次兵法，凡百八十二家，删取要用，定著三十五家。诸吕用事而盗取之。武帝时，军政杨朴捃摭遗逸，纪奏兵录，犹未能备。至于孝成，命任宏论次兵书为四种。
<br>
<br>　　《泰壹杂子星》二十八卷。
<br>
<br>　　《五残杂变星》二十一卷。
<br>
<br>　　《黄帝杂子气》三十三篇。
<br>
<br>　　《常从日月星气》二十一卷。
<br>
<br>　　《皇公杂子星》二十二卷。
<br>
<br>　　《淮南杂子星》十九卷。
<br>
<br>　　《泰壹杂子云雨》三十四卷。
<br>
<br>　　《国章观霓云雨》三十四卷。
<br>
<br>　　《泰阶六符》一卷。
<br>
<br>　　《金度玉衡汉五星客流出入》八篇。
<br>
<br>　　《汉五星彗客行事占验》八卷。
<br>
<br>　　《汉日旁气行事占验》三卷。
<br>
<br>　　《汉流星行事占验》八卷。
<br>
<br>　　《汉日旁气行占验》十三卷。
<br>
<br>　　《汉日食月晕杂变行事占验》十三卷。
<br>
<br>　　《海中星占验》十二卷。
<br>
<br>　　《海中五星经杂事》二十二卷。
<br>
<br>　　《海中五星顺逆》二十八卷。
<br>
<br>　　《海中二十八宿国分》二十八卷。
<br>
<br>　　《海中二十八宿臣分》二十八卷。
<br>
<br>　　《海中日月彗虹杂占》十八卷。
<br>
<br>　　《图书秘记》十七篇。
<br>
<br>　　右天文二十一家，四百四十五卷。
<br>
<br>　　天文者，序二十八宿，步五星日月，以纪吉凶之象，圣王所以参政也。《易》曰：“观乎天文，以察时变。”然星事凶悍，非湛密者弗能由也。夫观景以谴形，非明王亦不能服听也。以不能由之臣，谏不能听之王，此所以两有患也。
<br>
<br>　　《黄帝五家历》三十三卷。
<br>
<br>　　《颛顼历》二十一卷。
<br>
<br>　　《颛顼五星历》十四卷。
<br>
<br>　　《日月宿历》十三卷。
<br>
<br>　　《夏殷周鲁历》十四卷。
<br>
<br>　　《天历大历》十八卷。
<br>
<br>　　《汉元殷周谍历》十七卷。
<br>
<br>　　《耿昌月行帛图》二百三十二卷。
<br>
<br>　　《耿昌月行度》二卷。
<br>
<br>　　《传周五星行度》三十九卷。
<br>
<br>　　《律历数法》三卷。
<br>
<br>　　《自古五星宿纪》三十卷。
<br>
<br>　　《太岁谋日晷》二十九卷。
<br>
<br>　　《帝王诸侯世谱》二十卷。
<br>
<br>　　《古来帝王年谱》五卷。
<br>
<br>　　《日晷书》三十四卷。《许商算术》二十六卷。
<br>
<br>　　《杜忠算术》十六卷。
<br>
<br>　　右历谱十八家，六百六卷。
<br>
<br>　　历谱者，序四时之位，正分至之节，会日月五星之辰，以考寒暑杀生之实。故圣王必正历数，以定三统服色之制，又以探知五星日月之会。凶厄之患，吉隆之喜，其术皆出焉。此圣人知命之术也，非天下之至材，其孰与焉！道之乱也，患出于小人而强欲知天道者，坏大以为小，削远以为近，是以道术破碎而难知也。
<br>
<br>　　《泰一阴阳》二十三卷。
<br>
<br>　　《黄帝阴阳》二十五卷。
<br>
<br>　　《黄帝诸子论阴阳》二十五卷。
<br>
<br>　　《诸王子论阴阳》二十五卷。
<br>
<br>　　《太元阴阳》二十六卷。
<br>
<br>　　《三典阴阳谈论》二十七卷。《神农大幽五行》二十七卷。
<br>
<br>　　《四时五行经》二十六卷。
<br>
<br>　　《猛子闾昭》二十五卷。
<br>
<br>　　《阴阳五行时令》十九卷。
<br>
<br>　　《堪舆金匮》十四卷。
<br>
<br>　　《务成子灾异应》十四卷。
<br>
<br>　　《十二典灾异应》十二卷。
<br>
<br>　　《钟律灾异》二十六卷。
<br>
<br>　　《钟律丛辰日苑》二十三卷。
<br>
<br>　　《钟律消息》二十九卷。
<br>
<br>　　《黄钟》七卷。
<br>
<br>　　《天一》六卷。
<br>
<br>　　《泰一》二十九卷。
<br>
<br>　　《刑德》七卷。
<br>
<br>　　《风鼓六甲》二十四卷。
<br>
<br>　　《风后孤虚》二十卷。
<br>
<br>　　《六合随典》二十五卷。
<br>
<br>　　《转位十二神》二十五卷。
<br>
<br>　　《羡门式法》二十卷。
<br>
<br>　　《羡门式》二十卷。
<br>
<br>　　《文解六甲》十八卷。
<br>
<br>　　《文解二十八宿》二十八卷。
<br>
<br>　　《五音奇胲用兵》二十三卷。
<br>
<br>　　《五音奇胲刑德》二十一卷。
<br>
<br>　　《五音定名》十五卷。
<br>
<br>　　右五行三十一家，六百五十二卷。
<br>
<br>　　五行者，五常之形气也。《书》云“初一曰五行，次二曰羞用五事”，言进用五事以顺五行也。貌、言、视、听、思心失，而五行之序乱，五星之变作，皆出于律历之数而分为一者也。其法亦起五德终始，推其极则无不至。而小数家因此以为吉凶，而行于世，浸以相乱。
<br>
<br>　　《龟书》五十二卷。
<br>
<br>　　《夏龟》二十六卷。
<br>
<br>　　《南龟书》二十八卷。
<br>
<br>　　《巨龟》三十六卷。
<br>
<br>　　《杂龟》十六卷。
<br>
<br>　　《蓍书》二十八卷。
<br>
<br>　　《周易》三十八卷。
<br>
<br>　　《周易明堂》二十六卷。
<br>
<br>　　《周易随曲射匿》五十卷。
<br>
<br>　　《大筮衍易》二十八卷。
<br>
<br>　　《大次杂易》三十卷。
<br>
<br>　　《鼠序卜黄》二十五卷。
<br>
<br>　　《於陵钦易吉凶》二十三卷。
<br>
<br>　　《任良易旗》七十一卷。
<br>
<br>　　《易卦八具》。
<br>
<br>　　右蓍龟十五家，四百一卷。
<br>
<br>　　蓍龟者，圣人之所用也。《书》曰：“女则有大疑，谋及卜筮。”《易》曰：“定天下之吉凶，成天下之亹亹者，莫善于蓍龟。”“是故君子将有为也，将有行也，问焉而以言，其受命也如向，无有远近幽深，遂知来物。非天下之至精，其孰能与于此！”及至衰世，解于齐戒，而娄烦卜筮，神明不应。故筮渎不告，《易》以为忌；龟厌不告，《诗》以为刺。
<br>
<br>　　《黄帝长柳占梦》十一卷。
<br>
<br>　　《甘德长柳占梦》二十卷。
<br>
<br>　　《武禁相衣器》十四卷。
<br>
<br>　　《嚏耳鸣杂占》十六卷。
<br>
<br>　　《祯祥变怪》二十一卷。
<br>
<br>　　《人鬼精物六畜变怪》二十一卷。
<br>
<br>　　《变怪诰咎》十三卷。
<br>
<br>　　《执不祥劾鬼物》八卷。
<br>
<br>　　《请官除訞祥》十九卷。
<br>
<br>　　《禳祀天文》十八卷。
<br>
<br>　　《请祷致福》十九卷。
<br>
<br>　　《请雨止雨》二十六卷。《泰壹杂子候岁》二十二卷。
<br>
<br>　　《子赣杂子候岁》二十六卷。
<br>
<br>　　《五法积贮宝臧》二十三卷。
<br>
<br>　　《神农教田相土耕种》十四卷。
<br>
<br>　　《昭明子钓种生鱼鳖》八卷。
<br>
<br>　　《种树臧果相蚕》十三卷。
<br>
<br>　　右杂占十八家，三百一十三卷。
<br>
<br>　　杂占者，纪百事之象，候善恶之征。《易》曰：“占事知来。”众占非一，而梦为大，故周有其官。而《诗》载熊罴虺蛇众鱼旐旟之梦，著明大人之占，以考吉凶，盖参卜筮。《春秋》之说訞也，曰：“人之所忌，其气炎以取之，訞由人兴也。人失常则訞兴，人无衅焉，訞不自作。”故曰：“德胜不祥，义厌不惠。”桑谷共生，大戊以兴；雊雉登鼎，武丁为宗。然惑者不稽诸躬，而忌訞之见，是以《诗》刺“召彼故老，讯之占梦”，伤其舍本而忧未，不能胜凶咎也。
<br>
<br>　　《山海经》十三篇。
<br>
<br>　　《国朝》七卷。
<br>
<br>　　《宫宅地形》二十卷。
<br>
<br>　　《相人》二十四卷。
<br>
<br>　　《相宝剑刀》二十卷。
<br>
<br>　　《相六畜》三十八卷。
<br>
<br>　　右形法六家，百二十二卷。
<br>
<br>　　形法者，大举九州之势以立城郭室舍形，人及六畜骨法之度数、器物之形容以求其声气贵贱吉凶。犹律有长短，而各征其声，非有鬼神，数自然也。然形与气相首尾，亦有有其形而无其气，有其气而无其形，此精微之独异也。
<br>
<br>　　凡数术百九十家，二千五百二十八卷。
<br>
<br>　　数术者，皆明堂羲和史卜之职也。史官之废久矣，其书既不能具，虽有其书而无其人。《易》曰：“苟非其人，道不虚行。”春秋时鲁有梓慎，郑有裨灶，晋有卜偃，宋有子韦。六国时楚有甘公，魏有石申夫。汉有唐都，庶得粗觕。盖有因而成易，无因而成难，故因旧书以序数术为六种。
<br>
<br>　　《黄帝内经》十八卷。
<br>
<br>　　《外经》三十七卷。
<br>
<br>　　《扁鹊内径》九卷。
<br>
<br>　　《外经》十二卷。
<br>
<br>　　《白氏内经》三十八卷。
<br>
<br>　　《外经》三十六卷。
<br>
<br>　　《旁篇》二十五卷。
<br>
<br>　　右医经七家，二百一十六卷。
<br>
<br>　　医经者，原人血脉经落骨髓阴阳表里，以起百病之本，死生之分，而用度箴石汤火所施，调百药齐和之所宜。至齐之得，犹磁石取铁，以物相使。拙者失理，以愈为剧，以生为死。
<br>
<br>　　《五藏六府痹十二病方》三十卷。
<br>
<br>　　《五藏六府疝十六病方》四十卷。
<br>
<br>　　《五藏六府瘅十二病方》四十卷。
<br>
<br>　　《风寒热十六病方》二十六卷。
<br>
<br>　　《泰始黄帝扁鹊俞拊方》二十三卷。
<br>
<br>　　《五藏伤中十一病方》三十一卷。
<br>
<br>　　《客疾五藏狂颠病方》十七卷。
<br>
<br>　　《金创疭瘛方》三十卷。
<br>
<br>　　《妇人婴兒方》十九卷。
<br>
<br>　　《汤液经法》三十二卷。
<br>
<br>　　《神农黄帝食禁》七卷。
<br>
<br>　　右经方十一家，二百七十四卷。
<br>
<br>　　经方者，本草石之寒温，量疾病之浅深，假药味之滋，因气感之宜，辩五苦六辛，致水火之齐，以通闭解结，反之于平。及失其宜者，以热益热，以寒增寒，精气内伤，不见于外，是所独失也。故谚曰：“有病不治，常得中医。”
<br>
<br>　　《容成阴道》二十六卷。
<br>
<br>　　《务成子阴道》三十六卷。
<br>
<br>　　《尧舜阴道》二十三卷。
<br>
<br>　　《汤盘庚阴道》二十卷。
<br>
<br>　　《天老杂子阴道》二十五卷。
<br>
<br>　　《天一阴道》二十四卷。
<br>
<br>　　《黄帝三王养阳方》二十卷。
<br>
<br>　　《三家内房有子方》十七卷。
<br>
<br>　　右房中八家，百八十六卷。
<br>
<br>　　房中者，情性之极，至道之际，是以圣王制外乐以禁内情，而为之节文。传曰：“先王之所乐，所以节百事也。”乐而有节，则和平寿考。及迷者弗顾，以生疾而陨性命。
<br>
<br>　　《宓戏杂子道》二十篇。
<br>
<br>　　《上圣杂子道》二十六卷。
<br>
<br>　　《道要杂子》十八卷。
<br>
<br>　　《黄帝杂子步引》十二卷。
<br>
<br>　　《黄帝岐伯按摩》十卷。
<br>
<br>　　《黄帝杂子芝菌》十八卷。
<br>
<br>　　《黄帝杂子十九家方》二十一卷。
<br>
<br>　　《泰壹杂子十五家方》二十二卷。
<br>
<br>　　《神农杂子技道》二十三卷。
<br>
<br>　　《泰壹杂子黄治》三十一卷。
<br>
<br>　　右神仙十家，二百五卷。
<br>
<br>　　神仙者，所以保性命之真，而游求于其外者也。聊以荡意平心，同死生之域，而无怵惕于胸中。然而或者专以为务，则诞欺怪迂之文弥以益多，非圣王之所以教也。孔子曰：“索隐行怪，后世有述焉，吾不为之矣。”
<br>
<br>　　凡方技三十六家，八百六十八卷。
<br>
<br>　　方技者，皆生生之具，王官之一守也。太古有岐伯、俞拊，中世有扁鹊、秦和，盖论病以及国，原诊以知政。汉兴有仓公。今其技术晻昧，故论其书，以序方技为四种。
<br>
<br>　　大凡书，六略三十八种，五百九十六家，万三千二百六十九卷。入三家，五十篇，省兵十家。



</span></td>
  </tr>
<tr><td align=center><a href="index.htm"><span style="font-size:12pt; color: #079912; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="042.htm"><span style="font-size:12pt; color: #079912; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>
<tr><td width='100%' height='12'><img src='https://ebooksir.github.io/shishu/hanshu/images/dot.gif' border='0' width='1' height='1'></td></tr>
<tr>
 <td align='center' style='line-height: 25px;'><b style='font-size: 8pt; font-family: Arial;'><a href="https://ebooksir.github.io/"><span style="font-size: 11.5pt">书大师(<font face="华文新魏">ebooksir.github.io</font>)</span></a>
</td></tr></table>
</center></div>
<div align="center">

</div>







</body>

<!-- Mirrored from www.ebooksir.github.io/shishu/hanshu/041.htm by HTTrack Website Copier/3.x [XR&CO'2007], Thu, 21 Mar 2013 05:08:00 GMT -->
</html>
