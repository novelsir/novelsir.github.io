<html>

<!-- Mirrored from www.ebooksir.github.io/shishu/hanshu/003.htm by HTTrack Website Copier/3.x [XR&CO'2007], Thu, 21 Mar 2013 05:06:06 GMT -->
<head>
<meta charset="utf-8">
<title>书大师_班固·汉书</title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" bottommargin="0">
<div align="center"><img src="images/logo.gif" width="165" height="41"></div>
<div align="center"><hr color="#B9F2BC" width=650></div>
<div align=center><table width=650>
   <tr><td align=right style="font-size:12pt; color: #079912; letter-spacing: 1px; line-height: 25px;">卷二&nbsp;&nbsp;&nbsp;&nbsp;惠帝纪第二
</span></td></tr></table></div><p>
<div align="center"><center>

<table border="0" width="85%">
  <tr>
    <td style="font-size:12pt;line-height:150%;">
<br>
<br>　　孝惠皇帝，高祖太子也，母曰吕皇后。帝年五岁，高祖初为汉王。二年，立为太子。十二年四月，高祖崩。五月丙寅，太子即皇帝位，尊皇后曰皇太后。赐民爵一级。中郎、郎中满六岁爵三级，四岁二级。外郎满六岁二级。中郎不满一岁一级。外郎不满二岁赐钱万。宦官尚食比郎中，谒者、执楯、执戟、武士、驺比外郎。太子御骖乘赐爵五大夫，舍人满五岁二级。赐给丧事者，二千石钱二万，六百石以上万，五百石、二百石以下至佐史五千。视作斥上者，将军四十金，二千石二十金，六百石以上六金，五百石以下至佐史二金。减田租，复十五税一。爵五大夫、吏六百石以上及宦皇帝而知名者有罪当盗械者，皆颂系；上造以上及内外公孙、耳孙有罪当刑及当为城旦舂者，皆耐为鬼薪、白粲；民年七十以上若不满十岁有罪当刑者，皆完之。又曰：“吏所以治民也，能尽其治则民赖之，故重其禄，所以为民也。今吏六百石以上父母妻子与同居，及故吏尝佩将军、都尉印将兵，及佩二千石官印者，家唯给军赋，他无有所与。”
<br>
<br>　　令郡诸侯王立高庙。
<br>
<br>　　元年冬十二月，赵隐王如意薨。民有罪，得买爵三十级以免死罪。赐民爵，户一级。
<br>
<br>　　春正月，城长安。
<br>
<br>　　二年冬十月，齐悼惠王来朝，献城阳郡以益鲁元公主邑，尊公主为太后。
<br>
<br>　　春正月癸酉，有两龙见兰陵家人井中，乙亥夕而不见。陇西地震。
<br>
<br>　　夏旱。郃阳侯仲薨。
<br>
<br>　　秋七月辛未，相国何薨。
<br>
<br>　　三年春，发长安六百里内男女十四万六千人城长安，三十日罢。
<br>
<br>　　以宗室女为公主，嫁匈奴单于。
<br>
<br>　　夏五月，立闽越君摇为东海王。
<br>
<br>　　六月，发诸侯王、列侯徒隶二万人城长安。
<br>
<br>　　秋七月，都厩灾。南越王赵佗称臣奉贡。
<br>
<br>　　四年冬十月壬寅，立皇后张氏。
<br>
<br>　　春正月，举民孝弟、力田者复其身。
<br>
<br>　　三月甲子，皇帝冠，赦天下。省法令妨吏民者；除挟书律。长乐宫鸿台灾。宜阳雨血。
<br>
<br>　　秋七月乙亥，未央宫凌室灾；丙子，织室灾。
<br>
<br>　　五年冬十月，雷；桃李华，枣实。
<br>
<br>　　春正月，复发长安六百里内男女十四万五千人城长安，三十日罢。
<br>
<br>　　夏，大旱。
<br>
<br>　　秋八月己丑，相国参薨。
<br>
<br>　　九月，长安城成。赐民爵，户一级。
<br>
<br>　　六年冬十月辛丑，齐王肥薨。
<br>
<br>　　令民得卖爵。女子年十五以上至三十不嫁，五算。
<br>
<br>　　夏六月，舞阳侯哙薨。
<br>
<br>　　起长安西市，修敖仓。
<br>
<br>　　七年冬十月，发车骑、材官诣荥阳，太尉灌婴将。
<br>
<br>　　春正月辛丑朔，日有蚀之。夏五月丁卯，日有蚀之，既。
<br>
<br>　　秋八月戊寅，帝崩于未央宫。九月辛丑，葬安陵。
<br>
<br>　　赞曰：孝惠内修亲亲，外礼宰相，优宠齐悼、赵隐，恩敬笃矣。闻叔孙通之谏则惧然，纳曹相国之对而心说，可谓宽仁之主。曹吕太后亏损至德，悲夫！

</span></td>
  </tr>
<tr><td align=center><a href="index.htm"><span style="font-size:12pt; color: #079912; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="004.htm"><span style="font-size:12pt; color: #079912; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>
<tr><td width='100%' height='12'><img src='https://ebooksir.github.io/shishu/hanshu/images/dot.gif' border='0' width='1' height='1'></td></tr>
<tr>
 <td align='center' style='line-height: 25px;'><b style='font-size: 8pt; font-family: Arial;'><a href="https://ebooksir.github.io/"><span style="font-size: 11.5pt">书大师(<font face="华文新魏">ebooksir.github.io</font>)</span></a>
</td></tr></table>
</center></div>
<div align="center">

</div>







</body>

<!-- Mirrored from www.ebooksir.github.io/shishu/hanshu/003.htm by HTTrack Website Copier/3.x [XR&CO'2007], Thu, 21 Mar 2013 05:06:07 GMT -->
</html>
