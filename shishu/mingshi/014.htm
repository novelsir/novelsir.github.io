<HTML>
<!-- Mirrored from www.ebooksir.github.io/shishu/mingshi/014.htm by HTTrack Website Copier/3.x [XR&CO'2007], Thu, 21 Mar 2013 05:49:10 GMT -->
<HEAD><meta charset="utf-8"><TITLE>明史_本纪第十四  宪宗二</TITLE>
<META NAME="keywords" CONTENT="张廷玉 明史 本纪第十四  宪宗二">
<META NAME="description" CONTENT="张廷玉 - 明史 - 本纪第十四  宪宗二">

<style>
<!--
#page {position:absolute; z-index:0; left:0px; top:0px}
.tt3 {font: 9pt/12pt "宋体"}
.tt2 {font: 12pt/15pt "宋体"}
a {text-decoration:none}
a:hover {color: blue;text-decoration:underline}
-->
</style>

</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">

</div><body text="#000000" aLink=#9900ff link=#006699 vLink=#006699 bgcolor="#F5F8F8" leftmargin="3" topmargin="3" marginheight="3" marginwidth="3">
<TABLE WIDTH="100%" CELLPADDING=10 CELLSPACING=0 BORDER=0>
<TR>
<TD CLASS="tt3" VALIGN="top" width="8%"  ><strong><A HREF="015.htm">后一页</A><BR>
<A HREF="013.htm">前一页</A><BR>

<A HREF="index.htm">回目录</A><BR>
<A HREF="https://ebooksir.github.io/index.htm">回首页</A><BR>
</strong>
</TD>
<TD class="tt2"  width="84%" style="line-height: 150%"><center><FONT style="FONT-SIZE: 16.5pt" COLOR="#FF6666" FACE="楷体_GB2312"><B>本纪第十四  宪宗二</B></center></FONT>
<hr color="#EE9B73" size="1" width="94%">
<BR>
<BR>
　　十二年春正月辛亥，南京地震有声。戊午，大祀天地于南郊。二月乙亥朔，日有食之。甲午，敕群臣修省。三月壬子<!--scrip>王廷相（1474—1544）明哲学家、文学家。字子衡，号<scrip-->，减内府供用物。壬戌，李震大破靖州苗。
<BR>
　　夏五月丁卯，副都御史原杰抚治荆、襄流民。庚申，录囚。
<BR>
　　秋七月庚戌，黑眚见。乙丑，躬祷天地于禁中，以用度不节、工役劳民、忠言不闻、仁政不施四事自责。戊辰，遣使录天下囚。
<BR>
　　冬十月辛巳，京师地震。十一月，巡抚四川都御史张瓚讨湾溪苗，破之。十二月己丑，置郧阳府，设行都司卫所，处流民。
<BR>
　　是年，土鲁番、撒马儿罕、琉球、乌斯藏入贡。
<BR>
　　十三年春正月庚戌，大祀天地于南郊。己巳，置西厂，太监汪直提督官校刺事。
<BR>
　　夏四月，汪直执郎中武清、乐章，太医院院判蒋宗武，行人张廷纲，浙江布政使刘福下西厂狱。五月甲戌，执左通政方贤下西厂狱。丙子，大学士商辂、尚书项忠请罢西厂，从之。六月甲辰，罢项忠为民。庚戌，复设西厂。丁巳，商辂致仕。
<BR>
　　秋八月壬戌，锦衣卫官校执工部尚书张文质系狱，帝知而释之。
<BR>
　　冬十月戊申，复立哈密卫于苦峪谷，给士田牛种。十一月，张瓚破松潘叠溪苗。
<BR>
　　是年，免浙江、山东、河南、江西、福建被灾税粮。振山东、南畿州县饥。安南、琉球、乌斯藏、暹罗、日本入贡。满者鲁、加思兰各遣使贡马。
<BR>
　　十四年春正月甲戌，大祀天地于南郊。三月戊辰，免浙江被灾秋粮。己卯，赐曾彦等进士及第、出身有差。辛巳，罢乌撒卫银场。丙戌，复开辽东马市。丁亥，以浙江饥罢采花木。
<BR>
　　夏四月丁酉，免南畿、山东被灾秋粮。六月癸卯，太监汪直行辽东边。
<BR>
　　秋七月丁丑，遣使振畿南、山东饥。八月癸巳，以直隶、山东灾伤，诏六部条恤民事宜。南京刑部侍郎金绅巡视江西水灾。庚戌，免湖广被灾秋粮。甲寅，下巡抚苏、松副都御史牟俸于锦衣卫狱，谪戍。十二月甲午，免畿内被灾秋粮。
<BR>
　　是年，占城、乌斯藏、撒马儿罕入贡。
<BR>
　　十五年春正月丁卯，大祀天地于南郊。辛巳，振山东饥。免秋粮。二月，免湖广被灾秋粮。甲寅，诏修开国勋臣墓，无后者置守冢一人。
<BR>
　　夏四月丙午，免南畿被灾税粮。壬子，下驸马都尉马诚于锦衣卫狱。五月壬戌，汪直劾侍郎马文升，下文升狱，谪戍。癸酉，以马文升、牟俸事，杖给事中李俊、御史王浚五十六人于阙下。己卯，免湖广、河南被灾税粮。
<BR>
　　秋七月癸酉，汪直行大同、宣府边。
<BR>
　　冬十月丁亥，抚宁侯硃永为靖虏将军，充总兵官，汪直监军，御伏当加。十二月辛未，论功封硃永保国公，加汪直岁禄，升赏者二千六百余人。是月，免四川、江西被灾税粮。
<BR>
　　是年，琉球、安南、乌斯藏入贡。
<BR>
　　十六年春正月甲午，大祀天地于南郊。丁酉，保国公硃永为平虏将军，充总兵官，王越提督军务，汪直监军，御亦思马因于延绥。二月癸酉，免湖广被灾税粮。戊寅，王越袭亦思马因于威宁海子，破之。三月戊子，以岁歉减光禄寺供用物。
<BR>
　　夏六月癸丑，禁势家侵占民田。
<BR>
　　秋八月辛酉，申存恤孤老之令。
<BR>
　　冬十二月庚申，亦思马因犯大同。丙寅，硃永、汪直、王越帅京军御之。是月，总督两广军务都御史硃英、总兵官平乡伯陈政讨广西瑶，破之。
<BR>
　　是年，免两畿、湖广、河南、山东、云南被灾税粮。琉球、暹罗、苏门答剌、土鲁番、撒马儿罕入贡。
<BR>
　　十七年春正月丙戌，大祀天地于南郊。二月壬戌，核天下库藏出纳之数。是月，免浙江、山西被灾税粮。三月辛卯，赐王华等进士及第、出身有差。
<BR>
　　夏四月庚申，以久旱风霾敕群臣修省。戊辰，谕法司慎刑狱。太监怀恩同法司录囚，自是每五岁遣内臣审录以为常。癸酉，亦思马因犯宣府。五月己亥，汪直监督军务，王越为平胡将军。充总兵官，御之。
<BR>
　　秋七月甲戌，免南畿披灾秋粮。甲午，命所在镇守总兵、巡抚听汪直、王越节制。
<BR>
　　冬十月壬戌，振河南饥。十一月戊子，取太仓银三分之一入内库。
<BR>
　　是年，安南、占城、满剌加、乌斯藏入贡。安南黎灏侵老挝宣慰司，赐敕谕之。
<BR>
　　十八年春正月壬午，太祀天地于南郊。庚寅，刘吉起复。三月己巳朔，振南畿饥。壬申，罢西厂。
<BR>
　　夏四月癸丑，罕慎复哈密城。甲子，免山西被灾夏税。五月，免山东、南畿被灾税粮。六月壬寅，亦思马因犯延绥，汪直、王越调兵御败之。
<BR>
　　秋八月癸丑，遣使振畿内、山东饥。辛酉，免河南被灾税粮。闰月壬申，仓副使应时用请罢饶州烧造御器内臣，下狱，赎还职。
<BR>
　　冬十一月，免畿内、陕西、辽东被灾秋粮。十二月庚午，御制《文华大训》成。
<BR>
　　是年，琉球、哈密、暹罗、土鲁番、乌斯藏入贡。
<BR>
　　十九年春正月丙午，大祀天地于南郊。三月丙辰，免湖广被灾税粮。
<BR>
　　夏四月丁丑，免河南被灾税粮。六月乙亥，汪直有罪，调南京御马监。丁丑，陈政破广西瑶。
<BR>
　　秋七月辛丑，迤北小王子犯大同。癸卯，总兵官许宁御之。败绩。己未，硃永为镇朔大将军，充总兵官，帅京军御之。八月甲子，犯宣府，巡抚都御史秦纮、总兵官周玉御却之。乙丑，户部侍郎李衍、刑部侍郎何乔新巡视边关。壬申，谪汪直为奉御，其党王越、戴缙等贬黜有差。是月，硃永败寇于大同、宣府。
<BR>
　　冬十月壬申，召硃永还。
<BR>
　　是年，撒马儿罕贡狮子。
<BR>
　　二十年春正月庚寅，京师地震。壬辰，敕群臣修省。诏减贡献，饬备边，罢营造，理冤狱，宽银课、工役、马价，恤大同阵亡士卒。丁酉，大祀天地于南郊。三月庚寅，赐李旻等进士及第、出身有差。己酉，太监张善监督军务，定西侯蒋琬充总兵官，同总督尚书余子俊备大同、宣府。
<BR>
　　夏四月戊午，录囚。五月甲午，再录囚，减死罪以下。六月，免南畿、陕西被灾税粮。
<BR>
　　秋九月乙酉朔，日有食之。是月，寇复入居河套。是秋，陕西、山西大旱饥。人相食。停岁办物料，免税粮，发帑转粟。开纳米事例振之。
<BR>
　　冬十月丁巳，杖刑部员外郎林俊、都督府经历张黻，并谪官。癸酉，罢云南元江诸府银坑。十二月，免山西、河南被灾夏税。
<BR>
　　是年，安南、日本、琉球、哈密、土鲁番入贡。
<BR>
　　二十一年春正月甲申朔，星变。丙戌，诏群臣极言时政。庚寅，赦天下。乙未，大祀天地于南郊。乙巳，遣侍郎李贤、何乔新、贾俊振陕西、山西、河南饥。二月己未，放免传奉文武官五百六十余人。丁丑，免陕西被灾税粮。
<BR>
　　夏四月戊午，以泰山屡震遣使祭告。壬戌，转漕四十万石，振陕西饥。是月，免南畿、山东被灾税粮。五月壬戌，京师地震。丙子，振京师饥民。六月辛巳，令武臣纳粟袭职。癸未，诏盛暑祁寒廷臣所奏毋得过五事。
<BR>
　　秋八月己卯朔，日有食之。九月甲子，刘珝致仕。
<BR>
　　冬十月，免山东、山西、河南、陕西、四川被灾税粮。十一月丙寅，京师地震。十二月甲申，詹事彭华为吏部左侍郎兼翰林学士，入阁预机务。甲午，振南畿饥。是冬，小王子犯兰州、庄浪、镇番、凉州。
<BR>
　　是年，哈密、乌斯藏入贡。
<BR>
　　二十二年春正月己未，太祀天地于南郊。乙丑，免河南被灾秋粮。二月庚辰，免畿南及湖广被灾秋粮。
<BR>
　　夏四月乙未，清畿内勋戚庄田。六月，免南畿、陕西被灾税粮。乙亥，敕群臣修举职业。甲午，谕法司慎刑。
<BR>
　　秋七月，小王子犯甘州，指挥姚英等战死。九月，免河南、广东被灾税粮。丁卯，兵部左侍郎尹直为户部侍郎兼翰林学士，入阁预机务。
<BR>
　　冬十一月癸丑，占城为安南所侵，王子古来来奔。十二月，免江西、广西被灾税粮。
<BR>
　　是年，哈密、琉球入贡。
<BR>
　　二十三年春正月，免陕西、湖广被灾税粮。庚戌，大祀天地于南郊。二月乙酉，副都御史边镛、通政司参议田景贤巡视大同诸边。三月丁未，彭华致仕。丁巳，赐费宏等进士及第、出身有差。癸亥，免山东被灾税粮。
<BR>
　　夏四月乙亥，免浙江被灾秋粮。五月乙卯，旱，遣使分祷天下山川。丙辰，敕群臣修省。是月，朵颜三卫避那孩入辽东，令驻牧近边。给米布。六月，免陕西、南畿被灾秋粮。
<BR>
　　秋七月戊申，封皇子祐杬为兴王，祐棆岐王，祐槟益王，祐楎衡王，祐枟雍王。八月庚辰，帝不豫。甲申，皇太子摄事于文化殿。己丑，崩，年四十有一。九月乙卯，上尊谥，庙号宪宗，葬茂陵。
<BR>
　　赞曰：“宪宗早正储位，中更多故，而践阼之后，上景帝尊号，恤于谦之冤，抑黎淳而召商辂，恢恢有人君之度矣。时际休明，朝多耆彦，帝能笃于任人，谨于天戒，蠲赋省刑，闾里日益充足，仁、宣之治于斯复见。顾以任用汪直，西厂横恣，盗窃威柄，稔恶弄兵。夫明断如帝而为所蔽惑，久而后觉，妇寺之祸固可畏哉。
 <br>
<br>　　------------------<br>
　　<a href="https://ebooksir.github.io/"><font size="4">书大师<font face="楷体_GB2312">my285</font>.com</font></a>
<br>
<hr color="#EE9B73" size="1" width="94%">

</TD>
<TD CLASS="tt3" VALIGN="bottom" width="8%"  ><strong><A HREF="015.htm">后一页</A><BR>
<A HREF="013.htm">前一页</A><BR>

<A HREF="index.htm">回目录</A><BR>
<A HREF="https://ebooksir.github.io/index.htm">回首页</A><BR>
</strong>
</TD>
</TR>
</table>
<div align="center">

</div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>

<!-- Mirrored from www.ebooksir.github.io/shishu/mingshi/014.htm by HTTrack Website Copier/3.x [XR&CO'2007], Thu, 21 Mar 2013 05:49:11 GMT -->
</HTML>