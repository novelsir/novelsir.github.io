<html>


<!-- Mirrored from www.my285.com/shishu/shiji2/061.htm by HTTrack Website Copier/3.x [XR&CO'2007], Thu, 21 Mar 2013 05:05:09 GMT -->
<head>
<meta http-equiv="Content-Type" content="text/html; charset=gb2312">

<title>史记·伯夷列传_书大师</title>
<style><!--
a {text-decoration:none}
a:hover {color: blue;text-decoration:underline}
-->
</style>
</head>





<div align="center">

</div>
<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282"><div align="center">
<table border="0" width="80%" style="line-height: 150%">
<td>
		<a href="https://ebooksir.github.io/"><font color="#008080">书大师</font></a><font 
  color="#008080"> &gt; </font><a href="index.htm"><font color="#008080">史记</font></a><font 
  color="#008080"> &gt;</font></td>	
<tr>
<td style="font-size: 18pt; color: #990000; font-weight: bold; font-family:楷体_GB2312" 
align="center" height="50">		伯夷列传</td>	<tr>
		<td><hr>
		<br>
		　　夫学者载籍极博，犹考信於六。诗书虽缺，然虞夏之文可知也。尧将逊位，让於虞舜，舜禹之间，岳牧咸荐，乃试之於位，典职数十年，功用既兴，然後授政。示天下重器，王者大统，传天下若斯之难也。而说者曰尧让天下於许由，许由不受，耻之逃隐。及夏之时，有卞随、务光者。此何以称焉？太史公曰：余登箕山，其上盖有许由冢云。孔子序列古之仁圣贤人，如吴太伯、伯夷之伦详矣。余以所闻由、光义至高，其文辞不少概见，何哉？<br>
		<br>
		　　孔子曰：“伯夷、叔齐，不念旧恶，怨是用希。”“求仁得仁，又何怨乎？”余悲伯夷之意，睹轶诗可异焉。其传曰：伯夷、叔齐，孤竹君之二子也。父欲立叔齐，及父卒，叔齐让伯夷。伯夷曰：“父命也。”遂逃去。叔齐亦不肯立而逃之。国人立其中子。於是伯夷、叔齐闻西伯昌善养老，盍往归焉。及至，西伯卒，武王载木主，号为文王，东伐纣。伯夷、叔齐叩马而谏曰：“父死不葬，爰及干戈，可谓孝乎？以臣弑君，可谓仁乎？”左右欲兵之。太公曰：“此义人也。”扶而去之。武王已平殷乱，天下宗周，而伯夷、叔齐耻之，义不食周粟，隐於首阳山，采薇而食之。及饿且死，作歌。其辞曰：“登彼西山兮，采其薇矣。以暴易暴兮，不知其非矣。神农、虞、夏忽焉没兮，我安適归矣？于嗟徂兮，命之衰矣！”遂饿死於首阳山。由此观之，怨邪非邪？<br>
		<br>
		　　或曰：“天道无亲，常与善人。”若伯夷、叔齐，可谓善人者非邪？积仁絜行如此而饿死！且七十子之徒，仲尼独荐颜渊为好学。然回也屡空，糟糠不厌，而卒蚤夭。天之报施善人，其何如哉？盗蹠日杀不辜，肝人之肉，暴戾恣睢，聚党数千人横行天下，竟以寿终。是遵何德哉？此其尤大彰明较著者也。若至近世，操行不轨，专犯忌讳，而终身逸乐，富厚累世不绝。或择地而蹈之，时然後出言，行不由径，非公正不发愤，而遇祸灾者，不可胜数也。余甚惑焉，傥所谓天道，是邪非邪？<br>
		<br>
		　　子曰：“道不同不相为谋”，亦各从其志也。故曰：“富贵如可求，虽执鞭之士，吾亦为之。如不可求，从吾所好”。“岁寒，然後知松柏之後凋”。举世混浊，清士乃见。岂以其重若彼，其轻若此哉？<br>
		<br>
		　　“君子疾没世而名不称焉。”贾子曰：“贪夫徇财，烈士徇名，夸者死权，众庶冯生。”“同明相照，同类相求。”“云从龙，风从虎，圣人作而万物睹。”伯夷、叔齐虽贤，得夫子而名益彰。颜渊虽笃学，附骥尾而行益显。岩穴之士，趣舍有时若此，类名堙灭而不称，悲夫！闾巷之人，欲砥行立名者，非附青云之士，恶能施于後世哉？<br>
		<br>
		　　天道平分，与善徒云。贤而饿死，盗且聚群。吉凶倚伏，报施纠纷。子罕言命，得自前闻。嗟彼素士，不附青云！<br>
		<BR>========================
<br><a href="https://ebooksir.github.io/"><font color="#000000">书大师(my285.com)制作</font></a><hr>
		<p style="line-height: 150%" align="center">
		<a href="062.htm">下一页</a>&nbsp;
<a href="index.htm">回目录</a>&nbsp; <a href="https://ebooksir.github.io/">回首页</a></td>
	</tr>
</table></div>

<div align="center">









</body>


<!-- Mirrored from www.my285.com/shishu/shiji2/061.htm by HTTrack Website Copier/3.x [XR&CO'2007], Thu, 21 Mar 2013 05:05:10 GMT -->
</html>
