<html>


<!-- Mirrored from www.ebooksir.github.io/shishu/nanshi/065.htm by HTTrack Website Copier/3.x [XR&CO'2007], Thu, 21 Mar 2013 05:24:42 GMT -->
<head>
<meta charset="utf-8">
<title>书大师_南史</title>
<style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">

</div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">

<td>
		<a href="https://ebooksir.github.io/"><font color="#008080">书大师</font></a><font 
  color="#008080"> &gt; </font><a href="index.htm"><font color="#008080">南史</font></a><font 
  color="#008080"> &gt;</font></td>	<tr>
		
		<td><font color="#008080">
		</font>&nbsp;&nbsp;&nbsp;&nbsp; <font face="楷体_GB2312">&nbsp;&nbsp;&nbsp;&nbsp;
		<font color="#9F0000" style="font-size: 16.5pt">&nbsp;&nbsp;&nbsp;&nbsp;&nbsp;&nbsp;&nbsp;卷六十五 
		列传第五十五</font></font><hr>
<br>
<br>　　陈宗室诸王 永修侯拟 遂兴侯详 宜黄侯慧纪 衡阳献<br>
		<br>
		　　王昌南康愍 王昙朗 文帝诸子 宣帝诸子 后主诸子<br>
		<br>
		　　永修侯拟字公正，陈武帝之疏属也。少孤贫，质直强记。武帝南征交址，拟从焉。梁绍泰二年，除员外散骑常侍、明威将军，以雍州刺史资，监南徐州事。<br>
		<br>
		　　武帝践阼，广封宗室，诏从子监南徐州拟封永修县侯，北徐州刺史褒封钟陵县侯，晃封建城县侯，炅封上饶县侯。从孙明威将军訬封虔化县侯，吉阳县侯喧仍前封，信威将军祏封豫宁县侯，青州刺史详封遂兴县侯，贞威将军慧纪封宜黄县侯，敬雅封宁都县侯，敬泰封平固县侯。<br>
		<br>
		　　文帝嗣位，拟除丹阳尹，坐事以白衣知郡，寻复本职。卒，谥曰定。天嘉二年，配享武帝庙庭。子党嗣。<br>
		<br>
		　　遂兴侯详字文几，少出家为沙门。善书记，谈论清雅。武帝讨侯景，召令还俗，配以兵马，从定建邺。永定二年，封遂兴县侯。天嘉三年，累迁吴州刺史。五年，讨周迪，战败，死之。以所统失律，无赠谥。子正理嗣。<br>
		<br>
		　　宜黄侯慧纪字符方，武帝之从孙也。涉猎书史，负材任气。从武帝平侯景。及帝践阼，封宜黄县侯，除黄门侍郎。 <br>
		<br>
		　　太建十年，吴明彻北侵败绩，以慧纪为缘江都督、兖州刺史。至德二年，为都督、荆州刺史。及梁安平王萧岩、晋熙王萧瓛等诣慧纪请降，慧纪以兵迎之。以应接功，位开府仪同三司。<br>
		<br>
		　　祯明三年，隋师济江，慧纪率将士三万人，船舰千余乘，沿江而下，欲趣台城。遣南康太守吕肃将兵据巫峡，以五条铁锁横江，肃竭其私财以充军用。隋将杨素奋兵击之，四十余战，争马鞍山及磨刀涧守险。隋军死者五千余人，陈人尽取其鼻，以求功赏。既而隋军屡捷，获陈之士，三纵之。肃乃遁保延洲。别帅廖世宠领大舫诈降，欲烧隋舰，更决一死战。于是有五黄龙备众色，各长十余丈，骧首连接，顺流而东，风浪大起，云雾晦冥，陈人震骇，不觉火自焚。隋军乘高舰，张大弩以射之，陈军大败，风浪应时顿息。肃收余众东走。<br>
		<br>
		　　慧纪时至汉口，为隋秦王俊拒，不得进。闻肃败，尽烧公安之储，伪引兵东下，因推湘州刺史晋熙王叔文为盟主。水军都督周罗睺与郢州刺史荀法尚守江夏。及建邺平，隋晋王广遣一使以慧纪子正业来喻，又使樊毅喻罗睺，其上流城戍悉解甲。于是慧纪及巴州刺史毕宝并恸哭俱降。慧纪入隋，依例授仪同三司，卒。子正平，颇有文学。<br>
		<br>
		　　衡阳献王昌字敬业，武帝第六子也。梁太清末，武帝南征李贲，命昌与宣后随沉恪还吴兴。及武帝东讨侯景，昌与宣后、文帝并为景囚。景平，拜长城国世子，吴兴太守，时年十六。<br>
		<br>
		　　昌容貌伟丽，神情秀朗，雅性聪辩，明习政事。武帝遣陈郡谢哲、济阳蔡景历辅昌临郡，又遣吴郡杜之伟授昌以经。昌读书一览便诵，明于义理，剖析如流。寻与宣帝俱往荆州。魏克荆州，又与宣帝俱迁长安。<br>
		<br>
		　　武帝即位，频遣使请宣帝及昌，周人许而未遣。及武帝崩， 
		乃遣之。时王琳作梗中流，昌不得还，居于安陆。王琳平后，天嘉元年二月，昌发自安陆，由鲁山济江。而巴陵王萧沇等率百僚上表，请以昌为湘州牧，封衡阳郡王 
		。诏曰「可」。三月甲戌入境，诏令主书舍人缘道迎接。丙子济江，于中流殒之，使以溺告。四月庚寅，丧柩至都，上亲临哭。乃下诏赠假黄钺、都督中外诸军事、太宰、扬州牧，葬送之仪，一依汉东平宪王、齐豫章文献王故事，谥曰献。无子，文帝以第七皇子伯信嗣。<br>
		<br>
		　　伯信字孚之，位西衡州刺史。及隋师济江，与临汝侯方庆并为东衡州刺史王勇所害。<br>
		<br>
		　　南康愍王昙朗，武帝母弟忠壮王休先之子也。休先少倜傥有大志，梁简文之在东宫，深被知遇，为文德主帅，顷之卒。敬帝即位，追赠南徐州刺史，封武康县公。武帝受禅，赠司徒，封南康郡王，谥曰忠壮。<br>
		<br>
		　　昙朗少孤，尤为武帝所爱。有胆力，善绥御。侯景平后，起家著作郎。武帝诛王僧辩，留昙朗镇京口，知留府事。<br>
		<br>
		　　绍泰元年，除中书侍郎，监南徐州。二年，齐兵攻逼建邺，因请和，求武帝子侄为质。时四方州郡，并多未宾，本根虚弱，粮运不继，在朝文武，咸愿与齐和亲。武帝难之，而重违众议，乃决遣昙朗。恐昙朗惮行，或当奔窜，乃自率步骑往京口迎之，使质于齐。齐背约，遣萧轨等随徐嗣徽度江。武帝大破之，虏萧轨、东方老等诛之，齐人亦害昙朗于晋阳。时陈与齐绝，弗之知。武帝践阼，犹以昙朗袭封南康郡王，奉忠壮王祀，礼秩一同皇子。天嘉二年，齐人结好，始知其亡，文帝诏赠开府仪同三司、南徐州刺史，谥曰愍。乃遣兼郎中令随聘使江德藻迎昙朗丧柩，三年春至都。<br>
		<br>
		　　初，昙朗未质于齐，生子方泰、方庆；及将适齐，以二妾自随，在北又生二子方华、方旷，亦同得还。 <br>
		<br>
		　　方泰少粗犷，与诸恶少年群聚，游逸无度，文帝以南康王故，特宽宥之。天嘉二年，以为南康王世子。及闻昙朗薨，于是袭爵南康王。太建四年，为都督、广州刺史。为政残暴，为有司奏免。六年，授豫章内史，在郡不修政事。秩满之际，屡放部曲为劫，又纵火延烧邑居，因行暴掠，驱录富人，征求财贿。代至，又淹留不还。至都，以为宗正卿。未拜，为御史中丞宗元饶所劾，免官，以王还第。十一年，起为宁远将军，直殿省。寻加散骑常侍。其年八月，宣帝幸大壮观，因大阅武。命都督任忠领步骑十万，阵于玄武湖，都督陈景领楼舰五百出于瓜步江。上登玄武门观，宴群臣以观之。因幸乐游苑，设丝竹会。仍重幸大壮观，集众军，振旅而还。时方泰当从，启称所生母疾，不行。因与亡命杨钟期等二十人微行往人间，淫淳于岑妻，为州长流所录。又率人仗抗拒，伤损禁司，为有司所奏。上大怒，下方泰狱。方泰初承行淫，不承拒格禁司。上曰：「不承则上测。」方泰乃投列承引。于是兼御史中丞徐君整奏请解方泰所居官，下宗正削爵土，上可其奏。<br>
		<br>
		　　祯明初，为侍中。陈亡，与后主俱入长安。隋大业中，为掖县令。<br>
		<br>
		　　方庆少清警，涉猎书传。及长有干略。天嘉中，封临汝县侯。至德二年，累迁智武将军、武州刺史。<br>
		<br>
		　　初，广州刺史马靖久居岭表，大得人心，士马强盛，朝廷疑之，以方庆为广州刺史，以兵袭靖。靖诛，进号宣毅将军。方庆性清谨，甚得人和。<br>
		<br>
		　　祯明三年，隋师济江，都督、东衡州刺史王勇征兵于方庆，欲与赴援台城。时隋行军总管韦洸帅兵度岭，宣隋文帝敕云：「若岭南平定，留勇与丰州刺史郑万顷且依旧职。」方庆闻之，恐勇卖己，且欲观变，乃不从。勇使高州刺史戴智烈斩方庆于 
		广州，而收其兵。<br>
		<br>
		　　郑万顷，荥阳人，梁司州刺史绍叔之始族子也。父旻，梁末入魏。万顷通达有材干，周武帝时，为司城大夫，出为温州刺史。至德中，与司马消难奔陈，拜散骑常侍、昭武将军、丰州刺史。在州甚有惠政，吏人表请立碑，诏许焉。初，万顷在周，甚被隋文帝知遇，及隋文帝践阼，常思还北。及王勇杀方庆，万顷乃率州兵拒勇降隋，隋授上仪同，寻卒。<br>
		<br>
		　　文帝十三男：沈皇后生废帝、始兴王伯茂。严淑媛生鄱阳王伯山、晋安王伯恭。潘容华生新安王伯固。刘昭华生衡阳王伯信。王充华生庐陵王伯仁。张修容生江夏王伯义。韩修华生武陵王伯礼。江贵妃生永阳王伯智。孔贵妃生桂阳王伯谋。二男早卒，无名；伯信出继衡阳王昌。<br>
		<br>
		　　始兴王伯茂字郁之，文帝第二子也。初，武帝兄始兴昭烈王道谈仕梁为东宫直合将军。侯景之乱，援台中流矢卒。太平二年，赠南兖州刺史，封长城县公，谥曰昭烈。武帝受禅，重赠太傅，改封始兴郡王。道谈生文帝及宣帝。宣帝以梁承圣末迁于长安，至是武帝遥以宣帝袭封始兴嗣王，以奉昭烈王祀。武帝崩，文帝入纂帝位。时宣帝在周未还，文帝以本宗乏飨，徙封宣帝为安成王，封伯茂为始兴王，以奉昭烈王祀。赐天下为父后者爵一级。旧制，诸王受封未加戎号者，不置佐史。于是尚书八坐奏加伯茂宁远将军，置佐史，除扬州刺史。<br>
		<br>
		　　伯茂性聪敏，好学，谦恭下士，又以太子母弟，文帝深爱重之。时军人于丹徒盗发晋郗昙墓，大获晋右军将军王羲之书及诸名贤遗迹。事觉，其书并没县官，藏于秘府。文帝以伯茂好古，多以赐之。由是伯茂大工草隶书，甚得右军法。<br>
		<br>
		　　迁东扬州刺史、镇东将军、开府仪同三司。废帝时，伯茂在都，刘师知等矫诏出宣帝，伯茂劝成之。师知等诛后，宣帝 
		恐伯茂扇动朝廷，乃进号中卫将军，令入居禁中，专与废帝游处。时四海之望，咸归宣帝，伯茂深不平，数肆恶言。宣帝以其无能，不以为意。及建安人蒋裕与韩子高等谋反，伯茂并阴豫其事。光大二年，皇太后令黜废帝为临海王，其日又下令降伯茂为温麻侯。时六门之外有别馆，以为诸王冠昏之所，名为昏第，至是命伯茂出居之，宣帝遣盗殒之于车中，年十八。<br>
		<br>
		　　鄱阳王伯山字静之，文帝第三子也。伟容仪，举止闲雅，喜愠不形于色。武帝时，天下草创，诸王受封，仪注多阙。及伯山受封，文帝欲重其事，天嘉元年七月丙辰，尚书八坐奏封鄱阳郡王，乃遣度支尚书萧睿持节兼太宰告于太庙，又遣五兵尚书王质持节兼太宰告于太社。其年十月，上临轩策命，策讫，令王公以下，并宴于王第。六年，为缘江都督、平北将军、南徐州刺史。宣帝辅政，不欲令伯山处边，光大元年，徙为东扬州刺史。累迁征南将军，护军将军，加开府仪同三司，给鼓吹并扶。 
		<br>
		<br>
		　　伯山性宽厚，美风仪，又于诸王最长，后主深敬重之。每朝庭有冠昏飨宴，恒使为主。及遭所生忧，居丧以孝闻。后主尝幸吏部尚书蔡征宅，因往吊之，伯山号恸殆绝，因起为镇卫将军，乃谓群臣曰：「鄱阳王至性可嘉，又是西第之长，豫章已兼司空，其亦须迁太尉。」未及发诏，祯明三年薨。寻属陈亡，遂无赠谥。<br>
		<br>
		　　长子君范，未袭爵而隋师至。时宗室王侯在都者百余人，后主恐其为变，乃并召入，屯朝堂，使豫章王叔英总督之，又阴为之备。六军败绩，相率出降，因从后主入长安。隋文帝并配陇右及河西诸州，各给田业以处之。大业二年，隋炀帝以后主第六女婤为贵人，绝爱幸，因召陈氏子弟尽还京师，随才叙用，由是并为守宰，遍于天下。君范位温县令。 
		<br>
		<br>
		　　新安王伯固字牢之，文帝第五子也。生而龟胸，目通睛扬白，形状眇小，而俊辩善言论。天嘉六年，立为新安郡王。太建七年，累迁都督、南徐州刺史。伯固性嗜酒，不好积聚，所得禄奉，用度无节。酣醉以后，多所乞丐，于诸王中最为贫窭。宣帝每矜之，特加赏赐。性轻率，好行鞭捶。在州不知政事，日出田猎。或乘眠舆至于草间，辄呼人从游，动至旬日。所捕獐鹿，多使生致。宣帝颇知之，遣使责让者数矣。<br>
		<br>
		　　十年，为国子祭酒。颇知玄理，而墯业无所通；至于擿句问难，往往有奇意。为政严苛，国学有墯游不修习者，重加槚楚，生徒惧焉，由是学业颇进。<br>
		<br>
		　　十三年，为都督、扬州刺史。后主初在东宫，与伯固甚亲狎。伯固又善嘲谑，宣帝每宴集，多引之。叔陵在江州，心害其宠，阴求瑕疵，将中以法。及叔陵入朝，伯固惧罪，谄求其意，乃共讪毁朝贤，历诋文武，虽耆年高位，皆面折无所畏忌。伯固性好射雉，叔陵又好开发冢墓，出游田野，必与偕行，于是情好大协，遂谋不轨。伯固侍禁中，每有密语，必报叔陵。及叔陵奔东府，遣使告之，伯固单马驰赴，助叔陵指麾。知事不捷，便欲走。会四门已闭，不得出，因趣白杨道。台马容至，为乱兵所杀，尸于东昌馆门，时年二十八。诏特许以庶人礼葬。子及所生王氏，并特宥为庶人，国除。<br>
		<br>
		　　晋安王伯恭字肃之，文帝第六子。天嘉六年封。寻为吴郡太守。时年十余岁，便留心政事，官曹缉理。历位尚书左仆射，后为中卫将军、右光禄大夫。陈亡入长安。大业初，为成州刺史、太常少卿。<br>
		<br>
		　　庐陵王伯仁字寿之，文帝第八子。天嘉六年立。为侍中、国子祭酒，领太子中庶子。陈亡，卒于长安。<br>
		<br>
		　　江夏王伯义字坚之，文帝第九子。天嘉六年封。位金紫光 禄大夫。陈亡入长安。迁于瓜州，道卒。<br>
		<br>
		　　武陵王伯礼字用之，文帝第十子。天嘉六年立。太建初，为吴兴太守。在郡恣行暴掠，后为有司所劾。十一年，被代征还，遂迁延不发，为御史中丞徐君整所劾，免。陈亡入长安。大业中，为临洮太守。<br>
		<br>
		　　永阳王伯智字策之，文帝第十二子。少敦厚，有器局，博涉经史。太建中立。累迁尚书左仆射，后为特进。陈亡入长安。大业中，为国子司业。<br>
		<br>
		　　桂阳王伯谋字深之，文帝第十三子。太建中立。位散骑常侍，薨。子酆，大业中，为番禾令。<br>
		<br>
		　　宣帝四十二男：柳皇后生后主。彭贵人生始兴王叔陵。曹淑华生豫章王叔英。何淑仪生长沙王叔坚、宜都王叔明。魏昭华生建安王叔卿。钱贵妃生河东王叔献。刘昭仪生新蔡王叔齐。袁昭容生晋熙王叔文、义阳王叔达、新会王叔坦。王姬生淮南王叔彪、巴山王叔雄。吴姬生始兴王叔重。徐姬生寻阳王叔俨。淳于姬生岳阳王叔慎。王修华生武昌王叔虞。韦修容生湘东王叔平。施姬生临贺王叔敖，沅陵王叔兴。曾姬生阳山王叔宣。杨姬生西阳王叔穆。申婕妤生南安王叔俭、南郡王叔澄、岳山王叔韶、太原王叔匡。袁姬生新兴王叔纯。吴姬生巴东王叔谟。刘姬生临海王叔显。秦姬生新宁王叔隆、新昌王叔荣。其皇子叔叡、叔忠、叔泓、叔毅、叔训、叔武、叔处、叔封八人，并未及封。三子早卒，无名。<br>
		<br>
		　　始兴王叔陵字子嵩，宣帝之第二子也。梁承圣中，生于江陵。魏克江陵，宣帝迁关右，叔陵留穰城。宣帝之还，以后主及叔陵为质。天嘉三年，随后主还朝，封康乐县侯。叔陵少机辩，狥声名，强梁无所推屈。太建元年，封始兴王，奉昭烈王祀。位都督、江州刺史，时年十六，政自己出，僚佐莫预焉。 
		性严刻，部下慑惮。诸公子侄及罢县令长，皆逼令事己。豫章内史钱法成诣府进谒，即配其子季卿将领马仗。季卿惭耻不时至，叔陵大怒，侵辱法成，法成愤怨，自缢而死。州县非其部内，亦征摄案之。朝贵及下吏有乖忤者，辄诬奏其罪，陷以重辟。<br>
		<br>
		　　四年，迁都督、湘州刺史。诸州镇闻其至，皆震恐股栗。叔陵日益横，征伐夷、獠，所得皆入己，丝毫不以赏赐。征求役使，无有纪极。夜常不卧，执烛达晓，呼召宾客，说人间细事，戏谑无所不为。性不饮酒，唯多置肴胾，昼夜食噉而已。自旦至中，方始寝寐。曹局文案，非呼不得辄白。笞罪者皆系狱，动数年不省视。潇、湘以南，皆逼为左右，廛里殆无遗者。其中脱有逃窜，辄杀其妻子。州县无敢上言，宣帝弗之知。<br>
		<br>
		　　九年，除都督、扬州刺史。十年，至都，加扶，给油幢车。叔陵居东府，事务多关涉省阁，执事之司，承意顺旨，即讽上进用之。微致违忤，必抵大罪，重者至殊死。道路藉藉，皆言其有非常志。叔陵修饰虚名，每入朝，常于车中马上，执卷读书，高声长诵，阳阳自若。归坐斋中，或自执斧斤，为沐猴百戏。又好游冢墓间，遇有茔表主名可知者，辄命左右发掘，取其石志、古器并骸骨肘胫，持为翫弄，藏之府库。人间少妻处女，微有色貌者，并即逼纳。<br>
		<br>
		　　十一年，丁所生母彭氏忧，去职。顷之，起为本职。晋世王公贵人，多葬梅岭，及彭氏卒，叔陵启求梅岭葬之，乃发故太傅谢安旧墓，弃去安柩，以葬其母。初丧日，伪为哀毁，自称刺血写涅盘经。未及十旬，乃日进甘膳。又私召左右妻女，与之奸合，所作尤不轨，侵淫上闻。宣帝责御史中丞王政以不举奏，免政官。又黜其典签、亲事，仍加鞭捶。宣帝素爱叔陵，不绳以法，但责让而已。服阕，又为侍中、中军大将军。 
		<br>
		<br>
		　　及宣帝不豫，后主诸王并入侍疾。叔陵阴有异志，命典药吏砺切药刀。及仓卒之际，又命左右取剑，左右不悟，乃取朝服所佩木剑以进，叔陵怒。及翌日小敛，后主哀顿俯伏，叔陵以剉药刀斫后主中项。太后驰来救焉，叔陵又斫太后数下。后主乳媪乐安君吴氏时在太后侧，自后掣肘，后主因得起。叔陵仍持后主衣，后主自奋得免。长沙王叔坚以手搤叔陵，夺去其刀，仍牵就柱，以其褶袖缚之，弃池水中，将杀之，问后主曰：「即尽之，为待也 
		？」时吴媪已扶后主避贼，叔坚求后主所在，将受命。叔陵多力，因奋袖得脱，突出云龙门，驰车还东府，呼其甲士断青溪桥道。放东城囚，以充战士。又遣人往新林追所部兵马。仍自被甲，着白帽，登城西门，招募百姓，散金银以赏赐。外召诸王将帅，无有应者，唯新安王伯固闻而赴之。叔陵聚兵仅得千人，欲据城保守。<br>
		<br>
		　　时众军并缘江防守，台内空虚，叔坚白太后，使太子舍人司马申急召右卫将军萧摩诃，将兵至府西门。叔陵事急，遣记室韦谅送鼓吹与摩诃，谓曰：「事捷以公为台鼎。」摩诃绐报曰：「须王心膂节将自来，方敢从命。」叔陵即遣戴洫、谭骐驎二人诣摩诃。摩诃执以送台，斩于阁道下，持其首徇东城，仍悬于朱雀门。叔陵自知不济，遂入沉其妃张氏及宠妾七人于井中。叔陵有部下兵先在新林，于是率人马数百，自小航度，欲趣新林，以舟舰入北。行至白杨路，为台军所邀。伯固见兵至，旋避入巷，叔陵拔刀追之，伯固复还。叔陵部下多弃甲溃散，摩诃马容陈智深迎刺叔陵，阉竖王飞禽斫之数十下，马容陈仲华就斩首送台。自寅至巳乃定。尚书八坐奏：「请依宋世故事，流尸江中，污潴其室；并毁其所生彭氏坟庙，还谢氏之茔。」后主从所奏。叔陵诸子，即日并赐死。<br>
		<br>
		　　豫章王叔英字子烈，宣帝第三子也。宽厚仁爱。太建元年 封。后位司空。隋大业中，位涪陵太守，卒。<br>
		<br>
		　　长沙王叔坚字子成，宣帝第四子也。母本吴中酒家婢，相者言当生贵子。宣帝微时，因饮通焉，生叔坚。及贵，召拜淑仪。<br>
		<br>
		　　叔坚少而严整，又颇使酒，兄弟惮之。好数术，卜筮、风角、镕金、琢玉，并究其妙。初封丰城侯。太建元年封。累迁丹阳尹。<br>
		<br>
		　　初，叔坚与始兴王叔陵并招聚宾客，各争权宠，甚不平。每朝会卤簿，不肯为先后，必分道而趋，左右或争道而斗，至有死者。及宣帝不豫，叔坚与叔陵等并从后主侍疾。叔陵阴有异志，叔坚疑之，微伺其所为。及行逆，赖叔坚以免。以功进骠骑将军、开府仪同三司、扬州刺史。寻迁司空，将军、刺史如故。 
		<br>
		<br>
		　　时后主患创，不能视事，政无大小，悉决于叔坚，权倾朝廷，后主由是疏忌之。孔范、管斌、施文庆等，并东宫旧臣，日夕阴持其短。至德元年，乃诏令即本号用三司之仪，出为江州刺史。未发，寻以为司空，实欲夺其权。又阴令人造其厌魅，刻木为偶人，衣以道士服，施机关，能拜跪，昼夜于星月下醮之，祝诅于上。又令人上书告其事，案验令实。后主召叔坚囚于西省，将黜之，令近侍宣敕数之。叔坚自陈为佞人所构，死日惭见叔陵。后主感其前功，乃赦之，免所居官，以王还第。后位中军大将军、开府仪同三司、荆州刺史。秩满还都。<br>
		<br>
		　　陈亡入隋，迁于瓜州。叔坚素贵，不知家人生产，至是与妃沉氏酣酒，不以耕种为事。大业中，为遂宁郡守，卒。<br>
		<br>
		　　建安王叔卿字子弼，宣帝第五子也。性质直，有材器，容貌甚伟。太建四年立。位中书监。陈亡入隋。大业中，为都官郎，上党通守。 <br>
		<br>
		　　宜都王叔明字子昭，宣帝第六子也。仪容美丽，举止和柔，状似妇人。太建五年立。位侍中。陈亡入隋。大业中，为鸿胪少卿。 <br>
		<br>
		　　河东王叔献字子恭，宣帝第九子也。性恭谨，聪敏好学。太建五年立。位南徐州刺史。薨，赠司空，谥康简。子孝宽嗣，隋大业中，为汶城令。<br>
		<br>
		　　新蔡王叔齐字子肃，宣帝第十一子也。风采明赡，博涉经史，善属文。太建七年立。位侍中。陈亡入隋。大业中，为尚书主客郎。<br>
		<br>
		　　晋熙王叔文字子才，宣帝第十二子也。性轻险，好虚誉，颇涉书史。太建七年立。位都督、湘州刺史。征为侍中，未还而隋军济江，隋秦王至汉口。时叔文自湘州还朝，至巴州，乃率巴州刺史毕宝等请降，致书于秦王。王遣使往巴州迎劳叔文。叔文与毕宝、荆州刺史陈慧纪及文武将吏赴汉口，秦王并厚待之。及至京，隋文帝坐于广阳门观，叔文从后主至朝堂。文帝使内史令李德林宣旨，责其君臣不能相弼，以致丧亡。后主与其群臣并愧惧拜伏，莫能仰视，叔文独欣然有自得志。后上表陈在巴州先送款，望异常例。文帝嫌其不忠，而方怀柔江表，遂授开府、宜州刺史。<br>
		<br>
		　　淮南王叔彪字子华，宣帝第十三子也。少聪慧，善属文。太建八年立。位侍中。入隋，卒于长安。<br>
		<br>
		　　始兴王叔重字子厚，宣帝第十四子也。性质朴，无伎艺。宣帝崩，始兴王叔陵为逆，诛，其年立叔重为始兴王，以奉昭烈王后。位江州刺史。隋大业中，为太府少卿。<br>
		<br>
		　　寻阳王叔俨字子思，宣帝第十五子也。性凝重，举止方正。后主即位立。位侍中。入隋卒。<br>
		<br>
		　　岳阳王叔慎字子敬，宣帝第十六子也。少聪敏，十岁能属 
		文。太建十四年立。至德中，为丹阳尹。时后主尤爱文章，叔慎与衡阳王伯信、新蔡王叔齐等，日夕陪侍赋诗，恒被嗟赏。<br>
		<br>
		　　祯明元年，出为湘州刺史，加都督。及隋师济江，清河公杨素兵下荆门，遣将庞晖略地至湘州，州内将士，克日请降。叔慎置酒会文武，酒酣，叹曰：「君臣之义，尽于此乎？」长史谢基伏而流涕。湘州助防遂兴侯正理在坐，起曰：「主辱臣死，诸君独非陈国臣乎？纵其无成，犹见臣节，青门之外，有死不能。今日后应者斩。」众咸许诺，乃刑牲结盟。遣人诈奉降书于庞晖，叔慎伏甲待之。晖入，伏兵发，缚晖等以徇，皆斩之。叔慎招士众，数日中，兵至五千人。隋遣内阳公薛冑为湘州刺史，闻庞晖死，乃益请兵。隋又遣行军总管刘仁恩救之。未至，薛冑禽叔慎，秦王斩之汉口。<br>
		<br>
		　　义阳王叔达字子聪，宣帝第十七子也。太建十四年立。位丹阳尹。入隋，大业中，为内史舍人，绛郡通守。武德中，位侍中，封江国公，历礼部尚书，卒。<br>
		<br>
		　　巴山王叔雄字子猛，宣帝第十八子也。太建十四年立。入隋，卒于长安。<br>
		<br>
		　　武昌王叔虞字子安，宣帝第十九子也。太建十四年立。入隋，大业中，为高苑令。<br>
		<br>
		　　湘东王叔平字子康，宣帝第二十子也。至德元年立。入隋，大业中，为胡苏令。<br>
		<br>
		　　临贺王叔敖字子仁，宣帝第二十一子也。至德元年立。入隋，大业中，位仪同三司。<br>
		<br>
		　　阳山王叔宣字子通，宣帝第二十二子也。至德元年立。入隋，大业中，为泾城令。<br>
		<br>
		　　西阳王叔穆字子和，宣帝第二十三子也。至德元年立。入隋，卒于长安。 <br>
		<br>
		　　南安王叔俭字子约，宣帝第二十四子也。至德元年立。入隋，卒于长安。<br>
		<br>
		　　南郡王叔澄字子泉，宣帝第二十五子也。至德元年立。入隋，大业中，为灵武令。<br>
		<br>
		　　沅陵王叔兴字子推，宣帝第二十六子也。至德元年立。入隋，大业中，为给事郎。<br>
		<br>
		　　岳山王叔韶字子钦，宣帝第二十七子也。至德元年立。位丹阳尹。入隋，卒于长安。<br>
		<br>
		　　新兴王叔纯字子洪，宣帝第二十八子也。至德元年立。入隋，大业中为河北令。<br>
		<br>
		　　巴东王叔谟字子轨，宣帝第二十九子也。至德四年立。入隋，大业中，为汧阳令。<br>
		<br>
		　　临海王叔显字子亮，宣帝第三十子也。至德四年立。入隋，大业中，为鹑觚令。<br>
		<br>
		　　新会王叔坦字子开，宣帝第三十一子也。至德四年立。入隋，大业中，为涉县令。<br>
		<br>
		　　新宁王叔隆字子远，宣帝第三十二子也。至德四年立。入隋，卒于长安。<br>
		<br>
		　　新昌王叔荣字子彻，宣帝第三十三子也。祯明二年立。入隋，大业中，为内黄令。<br>
		<br>
		　　太原王叔匡字子佐，宣帝第三十四子也。祯明二年立。入隋，大业中，为寿光令。<br>
		<br>
		　　后主二十二男：张贵妃生太子深、会稽王庄。孙姬生吴兴王胤。高昭仪生南平王嶷。吕淑媛生永嘉王彦、邵陵王兢。龚贵嫔生南海王虔、钱唐王恬。张淑华生信义王祗。徐淑仪生东阳王恮。孔贵人生吴郡王藩。其皇子总、观、明、纲、统、冲、洽、绦、绰、威、辩十一人，并未及封。 
		<br>
		<br>
		　　太子深字承源，后主第四子也。少聪慧，有志操，容止俨然，左右近侍，未尝见其喜愠。以母张贵妃故，特为后主所爱。至德元年，封始安王。位扬州刺史。祯明二年，皇太子胤废，后主乃立深为皇太子。隋师济江，隋将韩擒自南掖门入，百僚奔散，深时年十余岁，闭合而坐，舍人孔伯鱼侍。隋军排合入，深使宣令劳之曰：「军旅在道，不乃劳也！」军人咸致敬焉。隋大业中，为枹罕太守。武德初，为秘书丞，卒官。<br>
		<br>
		　　吴兴王胤字承业，后主长子也。太建五年二月乙丑，生于东宫。母孙姬，因产卒，沈皇后哀而养之，以为己子。后主年长未有嗣，宣帝命以为嫡孙，诏为父后者赐爵一级。十年，封永康公。后主即位，为皇太子。<br>
		<br>
		　　胤性聪敏好学，执经肄业，终日不倦，博通大义，兼善属文。时张贵妃、孔贵嫔并爱幸，沈皇后无宠，日夜构成后及太子之短。孔范之徒，又于外合成其事。祯明二年，废为吴兴王，加侍中、中卫将军。入隋，卒于长安。<br>
		<br>
		　　南平王嶷字承岳，后主第二子也。方正有器局，年数岁，风采举动，有若成人。至德元年立。位扬州刺史。迁都督、郢州刺史。入隋，卒于长安。<br>
		<br>
		　　永嘉王彦字承懿，后主第三子也。至德元年立。位都督、江州刺史。入隋，大业中，为襄武令。<br>
		<br>
		　　南海王虔字承恪，后主第五子也。至德元年立。位南徐州刺史。入隋，大业中，为涿令。<br>
		<br>
		　　信义王祗字承敬，后主第六子也。至德元年立。位琅邪、彭城二郡太守。入隋，大业中，为通议郎。邵陵王兢字承检，后主第七子也。祯明元年立。入隋，大业中，为国子监丞。<br>
		<br>
		　　会稽王庄字承肃，后主第八子也。容貌蕞陋。性严酷，数 
		岁时，左右有不如意，辄剟刺其面，或加烧爇。性嗜酒，爱博。以母张贵妃宠，后主甚爱之。至德四年立。位扬州刺史。入隋，大业中，为昌隆令。<br>
		<br>
		　　东阳王恮字承厚，后主第九子也。祯明二年立。入隋，大业中，为通议郎。<br>
		<br>
		　　吴郡王藩字承广，后主第十子也。祯明二年封。隋大业中，为任城令。<br>
		<br>
		　　钱唐王恬字承惔，后主第十一子也。祯明二年封。入隋，卒于长安。<br>
		<br>
		　　江左承西晋，诸王开国，并以户数相差为大小三品。大国置上、中、下三将军，又置司马一人。次国置中、下二将军。小国置将军一人。余官亦准此为差。武帝受命，自永定讫于祯明，唯衡阳王昌特加礼命，至五千户，自余大国不过二千，小国则千户云。<br>
		<br>
		　　论曰：有陈受命，虽疆土日蹙，然封建之典，无革先王。永修等并以疏属列居蕃屏，慧纪始终之迹，其殆优乎。衡阳、南康，地皆懿戚，提携以殒，惟命也夫！文、宣二帝，诸子不一，鄱阳、岳阳风迹可纪，古所谓维城盘石，叔慎其近之乎。
		 <br>
		<br>
		<hr>
<a href="https://ebooksir.github.io/"><span style="font-size: 11.5pt">书大师(<font face="华文新魏">ebooksir.github.io</font>)</span></a>

<center><a href="066.htm">下一页</a>&nbsp;
<a href="index.htm">回目录</a>&nbsp; <a href="https://ebooksir.github.io/">回首页</a></center></td>
</tr>
</table></div>


<div align="center">

</div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>


<!-- Mirrored from www.ebooksir.github.io/shishu/nanshi/065.htm by HTTrack Website Copier/3.x [XR&CO'2007], Thu, 21 Mar 2013 05:24:43 GMT -->
</html>
