<html>


<!-- Mirrored from www.ebooksir.github.io/shishu/nanshi/041.htm by HTTrack Website Copier/3.x [XR&CO'2007], Thu, 21 Mar 2013 05:24:23 GMT -->
<head>
<meta charset="utf-8">
<title>书大师_南史</title>
<style><!--
a {text-decoration:none}
a:hover {color: blue;text-decoration:underline}
-->
</style>
</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">

</div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">

<td>
		<a href="https://ebooksir.github.io/"><font color="#008080">书大师</font></a><font 
  color="#008080"> &gt; </font><a href="index.htm"><font color="#008080">南史</font></a><font 
  color="#008080"> &gt;</font></td>	<tr>
		<td><font color="#008080">
		</font>&nbsp;&nbsp;&nbsp;&nbsp; <font face="楷体_GB2312">&nbsp;&nbsp;&nbsp;&nbsp;
		<font color="#9F0000" style="font-size: 16.5pt">&nbsp;&nbsp;&nbsp;&nbsp;&nbsp;&nbsp;&nbsp;卷四十一 
		列传第三十一</font></font><hr>
&nbsp;
		<br>
		<br>
		　　齐宗室 衡阳元王道度 始安贞王道生 始安王遥光 <br>
		<br>
		　　曲江公遥欣安陆昭王缅 新吴侯景先 南丰伯赤斧 <br>
		<br>
		　　衡阳公谌临汝侯坦之<br>
		<br>
		　　衡阳元王道度，齐高帝长兄也。始与高帝俱受学于雷次宗，宣帝问次宗二子学业，次宗答曰：「其兄外朗，其弟内润，皆良璞也。」仕宋位安定太守，卒。齐建元元年，高帝追加封谥。无子，高帝以第十一子钧继。<br>
		<br>
		　　钧字宣礼，年五岁，所生区贵人病，便加惨悴，左右依常以五色绊饴之，不肯食，曰：「须待姨差。」年七岁，出继衡阳元王，见高帝，未拜，便涕泗横流。高帝执其手曰：「伯叔父犹父，勿怨。所以令汝出继，以汝有意，堪奉蒸尝故耳。」即敕外如先给通幰车、雉尾扇等，事事依正王。<br>
		<br>
		　　区贵人卒，居丧尽礼。服阕，当问讯武帝，尪羸骨立，登车三上不能升，乃止。典签曹道人具以闻，武帝即幸钧邸，见之怆然，还谓褚蓁曰：「昨见衡阳，犹奇毁损，卿可数相抚悦。」先是贵人以华钗厨子并翦刻锦绣中倒炬凤皇莲芰星月之属钧，以为玩弄。贵人亡后，每岁时及朔望，辄开视，再拜鲠咽，见者皆为之悲。 
		<br>
		<br>
		　　性好学，善属文，与琅邪王智深以文章相会，济阳江淹亦游焉。武帝谓王俭曰：「衡阳王须文学，当使华实相称，不得止取贵游子弟而已。」乃以太子舍人萧敷为文学。<br>
		<br>
		　　钧常手自细书写五经，部为一卷，置于巾箱中，以备遗忘。侍读贺玠问曰：「殿下家自有坟素，复何须蝇头细书，别藏巾箱中？」答曰：「巾箱中有五经，于检阅既易，且一更手写，则永不忘。」诸王闻而争效为巾箱五经，巾箱五经自此始也。居身清率，言未尝及时事。会稽孔珪家起园，列植桐柳，多构山泉，殆穷真趣，钧往游之。珪曰：「殿下处朱门，游紫闼，讵得与山人交邪？」答曰：「身处朱门，而情游江海，形入紫闼，而意在青云。」珪大美之。吴郡张融清抗绝俗，虽王公贵人，视之傲如也，唯雅重钧，谓从兄绪曰：「衡阳王飘飘有凌云气，其风情素韵，弥足可怀，融与之游，不知老之将至。」见赏如此。<br>
		<br>
		　　历位秘书监。延兴元年，为明帝所杀。明帝立，以永阳王子珉仍本国继元王为孙。<br>
		<br>
		　　子珉字云玙，武帝第二十子也。初封义安郡王，后改永阳。永泰元年见害，复以武陵昭王晔子子坦奉元王后。<br>
		<br>
		　　始安贞王道生字孝伯，高帝次兄也。仕宋位奉朝请，卒。高帝即位，追加封谥。三子：长凤；次鸾，是为明帝；次沔，是为安陆昭王。凤字景慈，仕宋位正员郎，卒，高帝即位，谥靖世子。<br>
		<br>
		　　建武元年，明帝追尊道生为景皇，妃江氏为后，立寝庙于御道西，陵曰修安。追封凤始安靖王，改华林凤庄门为望贤门，太极东堂画凤鸟，题为神鸟，而改鸾鸟为神雀。子遥光嗣。<br>
		<br>
		　　始安王遥光字符晖，生而躄疾，高帝谓不堪奉拜祭祀，欲封其弟，武帝谏，乃以遥光袭爵。位中书郎。 <br>
		<br>
		　　明帝辅政，诛赏诸事，唯与遥光共谋议，劝明帝并杀高、武诸子弟，见从。建武元年，为扬州刺史。三年，进号抚军将军。好吏事，颇多惨害。足疾不得同朝列，常乘舆自望贤门入。每与明帝久清闲，言毕，帝索香火，明日必有所诛。<br>
		<br>
		　　太子不悦学，唯曼游是好，朝议令蔡仲熊为太子讲礼，未半，遥光从容曰：「文义之事，此是士大夫以为伎艺欲求官耳。皇太子何用讲为？」上以为然，乃停讲。永泰元年，即本号为大将军，给油络车。<br>
		<br>
		　　帝不豫，遥光数入侍疾，帝疾渐甚，河东王铉等十王一夕见杀，遥光意也。帝崩，遗诏加遥光侍中、中书令，给扶。永元元年，给班剑二十人，即本号开府仪同三司。<br>
		<br>
		　　遥光多忌，人有饷履者，以为戏己，大被嫌责。刘绘尝为笺云：「智不及葵。」亦以忤旨。<br>
		<br>
		　　既辅东昏，潜结江祏兄弟，谋自树立。弟遥欣在荆楚，拥兵居上流，密相影响。遥光当据东府号令，使遥欣急下，潜谋将发，而遥欣病死。江祏被诛，东昏召遥光入殿，告以祏罪。遥光惧，还省便阳狂号哭，自此称疾不复入台。先是遥光行还入城，风飘仪伞出城外。<br>
		<br>
		　　遥光弟遥昌先卒寿春，豫州部曲，皆归遥光。及遥欣丧还，葬武进，停东府前渚，荆州众力送者甚盛。东昏诛江祏后，虑遥光不自安，欲转为司徒还第，召入喻旨。遥光虑见杀，收集荆、豫二州部曲于东府门，众颇怪其异，莫知其指趣也。<br>
		<br>
		　　遥光召亲人丹阳丞刘沨及城局参军刘晏、中兵参军曹树生等，并诸伧楚，欲以讨刘暄为名。夜遣数百人破东冶出囚，尚方取仗。又召骁骑将军垣历生。历生随信至，便劝遥光令率城内兵，夜攻台，辇荻烧城门，曰：「公但乘舆随后，反掌可得。」遥光意疑不敢出。天稍晓，遥光戎服至听事，停舆处分，上仗 
		登城行赏赐，历生复劝出军，遥光不肯，望台内自变。<br>
		<br>
		　　及日出，台军稍至，于是戒严，赦都下。领军萧坦之屯湘宫寺，镇军司马曹武屯青溪大桥，太子右率左兴盛屯东府东篱门，众军围东城。遥光遣垣历生从西门出战，台军屡北，杀军主桑天爱。初遥光问谘议参军萧畅，畅正色拒不从。既而畅与抚军长史沈昭略奔台，人情大沮。又垣历生从南门出战，为曹武所禽，谓武曰：「卿以主上为圣明，梅、茹为贤相者，则我当死。且我今死，卿明亦死。」遂杀之。<br>
		<br>
		　　遥光闻历生见获，大怒，于床上自竦踊，使杀历生儿。其晚台军射火箭烧东北角楼，至夜城溃。遥光还小斋，令人反拒，左右并踰屋出。台军主刘国宝、时当伯等先入，遥光闻外兵至，吹灭火，扶匐下床，军人排合入，斩之。<br>
		<br>
		　　遥光举事四日而卒。举事之夕月蚀，识者以月为大臣，蚀而既，必灭之道。未败之夕，城内皆梦群蛇缘城四出，各共说之，咸以为异。台军入城，焚屋宇且尽。<br>
		<br>
		　　遥光幼时甚贞正，明帝倾意待之。东昏为儿童时，明帝使与遥光共斋居止，呼遥光为安兄，恩情甚至。及遥光诛后，东昏登旧宫土山望东府，怆然呼曰：「安兄！」乃呜咽，左右不忍视，见思如此。天下知名之士刘沨、沨弟溓、陆闲、闲子绛、司马端、崔庆远皆坐诛。<br>
		<br>
		　　曲江公遥欣字重晖，始安王遥光弟也。宣帝兄西平太守奉之无后，以遥欣继为曾孙。遥欣髫龀中便嶷然，明帝谓江祏曰：「遥欣虽幼，观其神采，殊有局干，必成令器，未知年命何如耳。」安陆昭王沔曰：「不患其兄弟不富贵，但恐沔不及见耳。」言之惨然而悲。<br>
		<br>
		　　始年七岁出斋时，有一左右小儿，善弹飞鸟，无不应弦坠落。遥欣谓曰：「凡戏多端，何急弹此，鸟自空中翔飞，何关 
		人事，无趣杀此生，亦复不急。」左右感其言，遂不复弹鸟。时少年通好此事，所在遂止。<br>
		<br>
		　　年十五六，便博览经史。弱冠拜中书郎。明帝入辅，遥欣与始安王遥光等参预政事，凡所谈荐，皆得其人。由是朝野辐凑，轩盖盈门。延兴元年，明帝以遥欣为兖州刺史。时丰城公遥昌亦出镇寿春，帝于便殿密宴，始安王遥光亦在座，帝惨然谓遥欣曰：「昭王云『不患汝兄弟不富贵，而言不及见』，如何！」因悲恸不自胜，君臣皆呜咽，侍者雨泪。及泊欧阳岸，忽谓左右曰：「比何都不见弹 
		？」左右云：「有门生因弹见勖，遂以此废，所在皆止。」遥欣笑曰：「我小儿时聊复语耳，那复遂断邪？」<br>
		<br>
		　　建武元年，进号西中郎将，封闻喜县公，迁荆州刺史，加都督，改封曲江公。明帝子弟弱小，晋安王宝义有废疾，故以遥光为扬州，居中，遥欣居陕西，在外，威权并在其门。<br>
		<br>
		　　遥欣好勇，聚畜武士，以为形援。永泰元年，诏遥欣以本官领雍州刺史、宁蛮校尉，移州镇襄阳。魏军退，不行。卒，赠司空，谥康公，葬用王礼。<br>
		<br>
		　　子几字德玄，年十岁便能属文。早孤，有弟九人，并幼，几恩爱笃睦，闻于朝廷。性温和，与物无竞。清贫自立，好学，善草隶书。湘州刺史杨公则，曲江公故吏也，每见几，谓人曰：「康公此子，可谓桓灵宝重出。」及公则卒，几为之诔，时年十五。沉约见而奇之，谓其舅蔡撙曰：「昨见贤甥杨平南诔文，不减希逸之作，始验康公积善之庆。」位中书侍郎、尚书左丞。 
		<br>
		<br>
		　　末年专尚释教。为新安太守，郡多山水，特其所好，适性游履，遂为之记。卒于官。子清，亦有文才，位永康令。遥欣弟遥昌字季晖，建武元年，封丰城县公，位豫州刺史， 
		卒，谥宪公。<br>
		<br>
		　　安陆昭王沔字景业，善容止。仕宋位中书郎。建元元年，封安陆侯，为五兵尚书。出为吴郡太守，政有能名。竟陵王子良与之书曰：「窃承下风，数十年来，姑苏未有此政。」武帝嘉其能，累迁宁蛮校尉、雍州刺史，加都督。沔留心辞讼，人人呼至案前，亲自顾问，有不得理者，勉喻之，退皆无恨，为百姓所畏爱。及卒，丧还，百姓缘沔水悲泣设祭，于岘山为立祠。谥曰昭侯。<br>
		<br>
		　　明帝少相友爱，时为仆射，领卫尉，表求解职，私第展哀，诏不许。每临沔灵，辄恸绝，哭不成声。建武元年，赠司徒、安陆王。<br>
		<br>
		　　子宝晊嗣，永元元年，改封湘东王。东昏废，宝晊望物情归己，坐待法驾，既而城内送款于梁武帝。宣德太后临朝，拜太常，不自安。谋反，及弟江陵公宝览、霄城公宝宏皆伏诛。<br>
		<br>
		　　新吴侯景先，高帝从子也。祖爰之，员外郎。父敬宗，始兴王国中军。<br>
		<br>
		　　景先少孤，有至性。随母孔氏，为舅氏鞠养。高帝嘉之，常相提携。及镇淮阴，以景先领军主自随，防卫城内，委以心腹。武帝为广兴郡，启高帝求景先同行，除武帝宁朔府司马，自此常相随逐。<br>
		<br>
		　　建元元年，为太子左卫率，封新吴县伯，甚见委任，势倾天下。景先本名道先，乃改为景先，以避上讳。<br>
		<br>
		　　初武帝少年，与景先共车，行泥路，车久故坏，至领军府西门，车辕折，俱狼狈。景先谓帝曰：「两人脱作领军，亦不得忘今日艰辛。」及武帝践阼，诏以景先为兼领军将军。拜日，羽仪甚盛，倾朝观瞩。拜还，未至府门，中诏：「相闻领军，今日故当无折辕事邪？」景先奉谢。 
		<br>
		<br>
		　　景先事上尽心，故恩宠特密。初西还，上坐景阳楼召景先语，故旧唯豫章王一人在席而已。转中领军。车驾射雉郊外，景先常甲仗从，廉察左右。寻进爵为侯。<br>
		<br>
		　　始升明中，沉攸之于荆州举兵，武帝时镇江州盆城，景先夜乘城，忽闻堑中有小儿呼萧丹阳，未测何人，声声不绝。试问谁，空中应云：「贼寻当平，何事严防？」语讫不复言。即穷讨之，了不见。明旦以白帝，帝曰：「攸之自无所至，焉知汝后不作丹阳尹？」景先曰：「宁有作理。」寻而攸之首至。及永明三年，诏以景先为丹阳尹，谓曰：「此授欲验往年盆城堑空中言耳。」后假节、司州诸军事。卒，谥曰忠侯。<br>
		<br>
		　　子毅，位北中郎司马。性奢豪，好弓马，为明帝所疑忌。王晏事败，并陷诛之。<br>
		<br>
		　　南丰伯赤斧，高帝从祖弟也。祖隆子，卫军录事参军。父始之，冠军中兵参军。<br>
		<br>
		　　赤斧以和谨为高帝所知。高帝辅政，为黄门侍郎、淮陵太守。顺帝逊位，于丹阳故所立宫，上令赤斧辅送，至因留防卫，薨乃还。后为雍州刺史，在州不营产利，勤于奉公。迁散骑常侍、左卫将军。武帝亲遇，与萧景先相比。封南丰县伯，迁给事中、太子詹事，卒。家贫无绢为衾，武帝闻之，愈加惋惜，谥懿伯。<br>
		<br>
		　　子颖冑袭爵。<br>
		<br>
		　　颖冑字云长，弘厚有父风。起家秘书郎。高帝谓赤斧曰：「颖冑轻朱被身，觉其趋进转美，足慰人意。」迁太子舍人。遭父丧，感脚疾，数年然后能行，武帝有诏慰勉之，赐以医药。除竟陵王司徒外兵参军，晋熙王文学。<br>
		<br>
		　　颖冑好文义，弟颖基好武勇。武帝登烽火楼，诏群臣赋诗，颖冑诗合旨。上谓颖冑曰：「卿文弟武，宗室便不乏才。」上 
		以颖冑勋戚子弟，自中书郎除左军将军，知殿内文武事，得入便殿。出为新安太守，吏人怀之。后除黄门郎，领四厢直。迁卫尉。 <br>
		<br>
		　　明帝废立，颖冑从容不为同异，乃引颖冑预功。建武二年，进爵为侯，赐以常所乘白瑜牛。明帝每存俭约，欲铸坏太官元日上寿银酒枪，尚书令王晏等咸称盛德，颖冑曰：「朝廷盛礼，莫过三元，此一器既是旧物，不足为侈。」帝不悦。后预曲宴，银器满席，颖冑曰：「陛下前欲坏酒枪，恐宜移在此器也。」帝甚惭。<br>
		<br>
		　　后为庐陵王后军长史、广陵太守，行南兖州府州事。是年，魏扬声当饮马长江，帝惧，敕颖冑移居人入城，百姓惊恐，席卷欲南度，颖冑以魏军尚远，不即施行，魏军亦寻退。仍为南兖州刺史，加都督。和帝为荆州，以颖冑为西中郎长史、南郡太守，行荆州府州事。时江祏专执朝权，此行由祏，颖冑不平，曰：「江公荡我辈出。」<br>
		<br>
		　　东昏侯诛戮群公，委任冢小，崔、陈败后，方镇各怀异计。永元二年十月，尚书令临湘侯萧懿及弟卫尉畅见害，先遣辅国将军刘山阳就颖冑兵袭梁武帝。帝时为雍州刺史，将起兵，虑颖冑不同，遣颖冑亲人王天武诣江陵，声云山阳西上，并袭荆、雍，书与颖冑，劝同举兵，颖冑意犹未决。初，山阳出南州，谓人曰：「朝廷以白虎幡追我，亦不复还矣。」席卷妓妾，尽室西行。至巴陵，迟回十余日不进。梁武帝复遣天武赍书与颖冑，设奇略以疑之。是时或云山阳谋杀颖冑，以荆州同举。山阳至，果不敢入城。颖冑计无所出，夜遣钱唐人朱景思呼西中郎城局参军席阐文、谘议参军柳忱闭斋定议。阐文曰：「萧雍州畜养士马，非复一日。江陵素畏襄阳人，人众又不敌，取之不可必制，制之，岁寒复不为朝廷所容。今若杀山阳，与雍州 
		举事，立天子以令诸侯，霸业成矣。山阳持疑不进，是不信我，今斩送天武，则彼疑可释。至而图之，罔不济矣。」忱亦劝焉。颖冑乃斩天武，以示山阳。山阳大喜，轻将步骑数百到州，阐文勒兵斩之，传首于梁武。<br>
		<br>
		　　东昏闻山阳死，发诏讨荆、雍。颖冑有器局，既唱大事，众情归之。长沙寺僧铸黄金为龙数千两埋土中，历相传付，称为下方黄铁，颖冑因取此龙，以充军实。乃叹曰：「往年江祏斥我，至今始知祸福之无门也。」十二月，移檄建邺。<br>
		<br>
		　　三年正月，和帝为相国，颖冑为左长史，进号镇军将军，于是始选用方伯。梁武屡表劝和帝即尊号，颖冑使别驾宗夬撰定礼仪。上尊号、改元。于江陵立宗庙南北郊。州府城门，悉依建康宫，置尚书五省，以城南射堂为兰台，南郡太守为尹。建武中，荆州大风雨，龙入柏斋中，柱壁上有爪足处，刺史萧遥欣恐畏，不敢居之，至是以为嘉福殿。<br>
		<br>
		　　中兴元年三月，颖冑为侍中、尚书令、监八州军事、荆州刺史，留卫西朝。以弟颖达为冠军将军。及杨公则等率师随梁武围郢城。颖达会军于汉口，与王茂、曹景宗等攻陷郢城。梁武进漂州，使与曹景宗破东昏将李居士。又从下东城。<br>
		<br>
		　　初梁武之起也，巴东太守萧惠训子璝、巴西太守鲁休烈弗从，举兵侵荆州，败辅国将军任漾之于峡口，颖冑遣军拒之，而梁武已平江、郢，围建康。时颖冑辅帝主，有安重之势。素能饮酒，噉白肉脍至三斗。自以职居上将，不能拒制璝等，忧愧发疾而卒。州中秘之，使似其书者假为教命。<br>
		<br>
		　　时梁武围建康，住石头，和帝密诏报颖冑凶问，亦秘不发丧。及建康平，萧璝亦众惧而溃，和帝乃始发丧，诏赠颖冑丞相，前后部羽葆、鼓吹，班剑三十人，辒辌车，黄屋左纛。<br>
		<br>
		　　梁天监元年，追封巴东郡公。丧还，武帝车驾临哭渚次， 葬依晋王导、齐豫章王故事。谥曰献武。<br>
		<br>
		　　弟颖达，少好勇使气。颖冑齐建武末行荆州事，颖达亦为西中郎外兵参军，俱在西府。齐季多难，颇不自安，因与兄颖冑举兵。<br>
		<br>
		　　颖达弟颖孚自建邺为庐陵人修景智潜引，与南归。颖孚缘山逾嶂，仅免。道中绝粮，后因食过饱而卒。<br>
		<br>
		　　建康平，梁武帝以颖达为前将军、丹阳尹。及受禅，赠颖孚右卫将军，封颖达作唐侯，位侍中、卫尉卿。出为豫章内史，意甚愤愤。未发前，预华林宴，酒后于座辞气不悦。沉约因劝酒，欲以释之。颖达大骂约曰：「我今日形容，正是汝老鼠所为，何忽复劝我酒！」举坐惊愕。帝谓之曰：「汝是我家阿五，沉公宿望，何意轻脱。若以法绳汝，汝复何理。」颖达竟无一言，唯大涕泣，帝心愧之。未几，迁江州刺史。少时，悬瓠归化，颖达长史沉瑀等苛刻为盗所害，众颇疑颖达，或传谋反。帝遣直合将军张豹子称江中讨盗，实使防之。颖达知朝廷之意，唯饮酒不知州事。后卒于左卫将军，谥康侯。<br>
		<br>
		　　子敏嗣，位新安太守，好射雉，未尝在郡，辞讼者迁于畎焉。后张弩损腰而卒。<br>
		<br>
		　　第七子斅，太清初，为魏兴太守。梁州刺史宜丰侯循以为府长史。梁州有古墓名曰「尖冢」，或云张骞坟，欲有发者，辄闻鼓角与外相拒，椎埋者惧而退。斅谓无此理，求自监督。及开，唯有银镂铜镜方尺。斅时居母服，清谈所贬。<br>
		<br>
		　　衡阳公谌，字彦孚，高帝绝服族子也。祖道清，员外郎。父仙伯，桂阳国下军。<br>
		<br>
		　　宋元徽末，武帝在郢，欲知都下消息，高帝遣谌就武帝宣传谋计，留为腹心。升明中，为武帝中军刑狱参军、南东莞太守，以劳封安复县男。建元初，武帝在东宫，谌领宿卫。高帝 
		杀张景真，武帝令谌启乞景真命，高帝不悦，谌惧而退。武帝即位，除步兵校尉、南兰陵太守，领御仗主，斋内兵仗，悉委付之，心膂密事，皆使参掌。为左中郎将、后军将军，太守如故。武帝卧疾延昌殿，谌在左右宿直。上崩，遗敕谌领殿内事如旧。 
		<br>
		<br>
		　　郁林即位，深委信谌，谌每请急出宿，帝通夕不能寐，谌还乃安。转卫军司马，兼卫尉。丁母忧，敕还本位，守卫尉。明帝辅政，谌回附明帝，劝行废立，密召诸王典签约语之，不许诸王外接人物。谌亲要日久，众皆惮而从之。郁林被废日，初闻外有变，犹密为手敕呼谌，其见信如此。谌性险，无护身计。及废帝日，领兵先入后宫，斋内仗身，素隶服谌，莫有动者。<br>
		<br>
		　　海陵立，转中领军，进爵为公，甲仗五十人，入直殿内，月十日还府。建武元年，转领军将军、左将军、南徐州刺史，给扶，进爵衡阳郡公。明帝初许事克用谌为扬州，及有此授，谌恚曰：「见炊饭推以与人。」王晏闻之曰：「谁复为萧谌作瓯箸者。」<br>
		<br>
		　　谌恃勋重，干豫朝政，明帝新即位，遣左右要人于外听察，具知谌言，深相疑阻。二年六月，上幸华林园，宴谌及尚书令晏等数人尽欢。坐罢，留谌晚出，至华林合，仗身执还入省。上遣左右莫智明数谌曰：「隆昌之际，非卿无有今日。今一门二州，兄弟三封，朝廷相报，政可极此 
		。卿恒怀怨望，乃云『炊饭已熟，合甑与人邪』，今赐卿死。」谌谓智明曰：「天去人亦复不远，我与至尊杀高、武诸王，是卿传语来去，我今死，还取卿矣。」于省杀之。至秋，而智明死，见谌为祟。诏乃显其过恶，收付廷尉。<br>
		<br>
		　　谌好左道，吴兴沈文猷相谌云：「相不减高帝。」谌喜曰： 「感卿意，无为人言也。」至是，文猷伏诛。<br>
		<br>
		　　谌兄诞字彦伟，永明中，为建康令，与秣陵令司马迪之同乘行，车前导四卒。左丞沉昭略奏：「凡有卤簿官，共乘不得兼列驺寺，请免诞等官。」诏赎论。延兴元年，历徐、司二州刺史。明帝立，封安复侯，征为左卫将军。上欲杀谌，以诞在边镇拒魏，故未及行。魏军退六旬，谌诛，遣梁武帝为司州别驾，使诛诞。诞子棱妻，江淹女，字才君，闻诞死，曰：「萧氏皆尽，妾何用生。」恸哭而绝。<br>
		<br>
		　　谌弟诔，字彦文，与谌同豫废立，封西昌侯，位太子左卫率。诛谌之日，辅国将军萧季敞启求收诔，深加排苦，乃至手相摧辱。诔徐曰：「已死之人，何足至此，君不忆相提拔时邪？幽冥有知，终当相报。」<br>
		<br>
		　　季敞粗猛无行，善于弥缝，高帝时为诔、谌所奖说，故累为郡守。在政贪秽，谌辄掩之。后为广州刺史，白日见诔将兵入城收之。少日，果为西江都护周世雄所袭，军败，奔山中，为蛭所啮，肉都尽而死，惨楚备至，后为村人所斩。论者以为有天道焉。<br>
		<br>
		　　临汝侯坦之字君平，高帝绝服族子也。祖道济，太中大夫。父欣祖，武进令。<br>
		<br>
		　　坦之与萧谌同族，为东宫直合，以勤直为文惠所知，除给事中、兰陵令。武帝崩，坦之率太孙文武度上台，除射声校尉，令如故。未拜，除正员郎、南鲁郡太守。少帝以坦之文惠旧人，亲信不离，得入内见皇后。帝于宫中及出后堂杂狡狯，坦之皆得在侧，或遇醉后裸袒，坦之辄扶持谏喻。见帝不可奉，乃改附明帝，密为耳目。<br>
		<br>
		　　隆昌元年，追录坦之父勋，封临汝县男。少帝微闻外有异谋，惮明帝在台内，敕移西州。后在华林园华光殿露着黄縠裈， 
		跂床垂脚，谓坦之曰：「人言镇军与王晏、萧谌欲共废我，似非虚传，兰陵所闻云何？」坦之尝作兰陵令，故称之。坦之曰：「天下宁当有此 ？谁乐无事废天子邪 
		？昔元徽独在路上走，三年人不敢近，政坐枉杀孙超、杜幼文等故败耳。官有何事，一旦便欲废立？朝贵不容造此论，政当是诸尼师母言耳。岂可以尼姥言为信！官若无事除此三人，谁敢自保。安陆诸王在外，宁肯复还，道刚之徒，何能抗此。」帝曰：「兰陵可好听察，作事莫在人后。」<br>
		<br>
		　　帝以为除诸执政，应须当事人，意在沈文季，夜遣内左右密赂文季，文季不受。帝大怒，谓坦之曰：「我赐文季不受，岂有人臣拒天子赐。」坦之曰：「官遣谁送？」帝曰：「内左右。」坦之曰：「官若诏敕出赐，令舍人主书送往，文季宁敢不受！政以事不方幅，故仰遣耳。」<br>
		<br>
		　　帝又夜醉，乘马从西步廊向北驰走，如此两三将倒，坦之谏不从，执马控，帝运拳击坦之不着，倒地。坦之与曹道刚扶抱还寿昌殿玳瑁床上卧，又欲起走，坦之不能制，坦之驰信报皇后，至，请譬良久，乃眠。<br>
		<br>
		　　时明帝谋废杀，既与萧谌及坦之定谋，少帝腹心直合将军曹道刚，疑外间有异，密有处分，谌未能发。始兴内史萧季敞、南阳太守萧颖基并应还都，谌欲待二萧至，藉其威力以举事。明帝虑事变，以告坦之，坦之驰谓谌曰：「废天子古来大事，比闻曹道刚、朱隆之等转已猜疑，卫尉明日若不就，事无所复及。弟有百岁母，岂能坐听祸败，政应作余计耳。」谌惶遽，明日遂废帝，坦之力也。<br>
		<br>
		　　海陵即位，除黄门郎，兼卫尉。建武元年，迁左卫将军，进爵为侯。<br>
		<br>
		　　东昏立，为侍中、领军将军。永元元年，母忧，起复职， 
		加右将军，置府。江祏兄弟欲立始安王遥光，密告坦之。坦之曰：「明帝取天下已非次第，天下人至今不服，今若复作此事，恐四海瓦解，我其不敢言。」<br>
		<br>
		　　及遥光起事，遣人夜掩取坦之，坦之科头着裈踰墙走。逢台游逻主颜端，执之。坦之谓曰：「始安作贼，遣人见取，向于宅奔走，欲还台耳，君何见录。」端不答，而守防逾严。坦之谓曰：「身是大臣，夜半奔走，君理见疑，以为得罪朝廷。若不信，自可步往东府参视。」亦不答。端至小街，审知遥光举事，乃走还。未至三十余步，下马再拜曰：「今日乞垂将接。」坦之曰：「向语君何所道，岂容相欺。」端以马与坦之，相随去。比至新亭，道中收遥光所虏之余，得二百许人，并有粗仗。乃进西掖门，开鼓后得入殿内。其夕四更，主书冯元嗣叩北掖门，告遥光反，殿内为之备。向晓，召徐孝嗣入。左卫将军沈约五更初闻难，驰车走趋西掖门。或劝戎服，约虑外军已至，若戎衣，或者谓同遥光，无以自明，乃朱服而入。<br>
		<br>
		　　台内部分既立，坦之假节、督众军讨遥光。事平，迁尚书左仆射、丹阳尹，右将军如故，进爵为公。<br>
		<br>
		　　坦之肥黑无须，语声嘶，时人号为萧痖。刚佷专执，群小畏而憎之。遥光事平二十余日，帝遣延明主帅黄文济围坦之宅，诛之。 <br>
		<br>
		　　坦之从兄翼宗为海陵郡，将发，坦之谓文济曰：「从兄海陵宅故应无他。」文济曰：「海陵宅在何处？」坦之告之。文济曰：「政应得罪。」仍遣收之。检家赤贫，唯有质钱帖子数百，还以启帝，原其死。<br>
		<br>
		　　和帝中兴元年，追赠坦之中军将军、开府仪同三司。<br>
		<br>
		　　论曰：有齐宗室，唯始安之后克昌。明帝取之以非道，遥光济之以残酷，其卒至颠仆，所谓「亦以此终」者也。颖冑荆 
		州之任，盖惟失职，及其末途倚伏，岂预图之所致乎。谌与坦之俱应顾托，既以倾国，亦以覆身，各其宜矣。&nbsp;
		 <br>
		<br>
		<hr>
<a href="https://ebooksir.github.io/"><span style="font-size: 11.5pt">书大师(<font face="华文新魏">ebooksir.github.io</font>)</span></a>

<center><a href="042.htm">下一页</a>&nbsp;
<a href="index.htm">回目录</a>&nbsp; <a href="https://ebooksir.github.io/">回首页</a></center></td>
</tr>
</table></div>


<div align="center">

</div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>


<!-- Mirrored from www.ebooksir.github.io/shishu/nanshi/041.htm by HTTrack Website Copier/3.x [XR&CO'2007], Thu, 21 Mar 2013 05:24:24 GMT -->
</html>
