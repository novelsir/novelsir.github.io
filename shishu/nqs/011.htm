<html>

<!-- Mirrored from www.ebooksir.github.io/shishu/nqs/011.htm by HTTrack Website Copier/3.x [XR&CO'2007], Thu, 21 Mar 2013 05:16:32 GMT -->
<head>
<meta charset="utf-8">
<title>书大师_南齐书</title>
<link rel="stylesheet" href="images/wyt.css">

</head>

<table border="0" width="100%" cellspacing="0" cellpadding="0" background="../../41tf/bj1.gif">

<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">

</div><body bgcolor="#f7f7e7" topmargin="2" leftmargin="0" rightmargin="0" bottommargin="0">
<div align="center"><img src="images/logo.gif" width="165" height="41"></div>
<div align="center"><hr color="#B9F2BC" width=85%></div>
<div align=center><table width=85%>
   <tr><td align=right style="font-size:12pt; color: #079912; letter-spacing: 1px; line-height: 25px;">卷十一&nbsp;&nbsp;志第三&nbsp;&nbsp;乐

</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　南郊乐舞歌辞，二汉同用，见《前汉志》，五郊互奏之。魏歌舞不见，疑是用
汉辞也。晋武帝泰始二年，郊祀明堂，诏礼遵用周室肇称殷祀之义，权用魏仪。后
使傅玄造《祠天地五郊夕牲歌》诗一篇，《迎神歌》一篇。宋文帝使颜延之造《郊
天夕牲》、《迎送神》、《飨神歌》诗三篇，是则宋初又仍晋也。建元二年，有司
奏，郊庙雅乐歌辞旧使学士博士撰，搜简采用，请敕外，凡肄学者普令制立。参议：
“太庙登歌宜用司徒褚渊，余悉用黄门郎谢超宗辞。”超宗所撰，多删颜延之、谢
庄辞以为新曲，备改乐名。永明二年，太子步兵校尉伏曼容上表，宜集英儒，删纂
雅乐。诏付外详，竟不行。
<br>
<br>　　群臣出入，奏《肃咸之乐》：
<br>
<br>　　夤承宝命，严恭帝绪。奄受敷锡，升中拓宇。亘地称皇，罄天作主。月域来宝，
日际奉土。开元首正，礼交乐举。六典联事，九官列序。此下除四句。皆颜辞。
<br>
<br>　　牲出入，奏《引牲之乐》：
<br>
<br>　　皇乎敬矣，恭事上灵。昭教国祀，肃肃明明。有牲在涤，有洁在俎。以荐王衷，
以答神祜。此上四句，颜辞。    陟配在京，降德在民。奔精望夜，高燎伫晨。
<br>
<br>　　荐豆呈毛血，奏《嘉荐之乐》：
<br>
<br>　　我恭我享，惟孟之春。以孝以敬，立我蒸民。青坛奄霭，翠幕端凝。嘉俎重荐，
兼籍再升。设业设虡，展容玉庭。肇禋配祀，克对上灵。此一篇增损谢辞。    
<br>
<br>　　右夕牲歌，并重奏。
<br>
<br>　　迎神，奏《昭夏之乐》：
<br>
<br>　　惟圣飨帝，惟孝飨亲。此下除二句。    礼行宗祀，敬达郊禋。金枝中树，广
乐四陈。此下除八句。    月御案节，星驱扶轮。遥兴远驾，曜曜振振。告成大报，
受厘元神。
<br>
<br>　　皇帝入坛东门，奏《永至之乐》：
<br>
<br>　　紫坛望灵，翠幕伫神。率天奉贽，罄地来宾。神贶并介，泯祗合祉。恭昭鉴享，
肃光孝祀。威蔼四灵，洞曜三光。皇德全被，大礼流昌。
<br>
<br>　　皇帝升坛，奏登歌辞：
<br>
<br>　　报惟事天，祭实尊灵。史正嘉兆，神宅崇祯。五畤昭鬯，六宗彝序。介丘望尘，
皇轩肃举。
<br>
<br>　　皇帝初献，奏《文德宣烈之乐》：
<br>
<br>　　营泰畤，定天衷。思心绪，谋筮从。此下除二句。    田烛置，雚火通。大
孝昭，国礼融。此一句改，馀皆颜辞，此下又除二十二句。    
<br>
<br>　　次奏《武德宣烈之乐》：
<br>
<br>　　功烛上宙，德耀中天。风移九域，礼饰八埏。四灵晨炳，五纬宵明。膺历缔运，
道茂前声。
<br>
<br>　　太祖高皇帝配飨，奏《高德宣烈之乐》。此章永明二年造奏。尚书令王俭辞。
<br>
<br>　　飨帝严亲，则天光大。鋋弈前古，荣镜无外。日月宣华，卿云流霭。五汉同休，
六幽咸泰。
<br>
<br>　　皇帝饮福酒，奏《嘉胙之乐》：
<br>
<br>　　鬯嘉礼，承休锡。盛德符景纬，昌华应帝策。圣蔼耀昌基，融祉晖世历。声正
涵月轨，书文腾日迹。宝瑞昭神图，灵贶流瑞液。我皇崇晖祚，重芬冠往籍。
<br>
<br>　　送神，奏《昭夏之乐》：
<br>
<br>　　荐飨洽，礼乐该。神娱展，辰旆回。洞云路，拂璇阶。紫分蔼，青霄开。眷皇
都，顾玉台。留昌德，结圣怀。
<br>
<br>　　皇帝就燎位，奏《昭远之乐》：
<br>
<br>　　天以德降，帝以礼报。牲樽俯陈，柴币仰燎。事展司采，敬达瑄芗。烟贽青昊，
震扬紫场。陈馨示策，肃志宗禋。礼非物备，福唯诚陈。
<br>
<br>　　皇帝还便殿，奏《休成之乐》。重奏。
<br>
<br>　　昭事上祀，飨荐具陈。回銮转翠，拂景翔宸。缀县敷畅，锺石昭融。羽炫深晷，
籥曀行风。肆序辍度，肃礼停文。四金耸卫，六驭齐轮。
<br>
<br>　　──右南郊歌辞
<br>
<br>　　北郊乐歌辞，案《周颂·昊天有成命》，郊祀天地也。是则周、汉以来，祭天
地皆同辞矣。宋颜延之《飨地神辞》一篇，余与南郊同。齐北郊，群臣入奏《肃咸
乐》；牲入，奏《引牲》；荐豆毛血，奏《嘉荐》；皇帝入坛东门，奏《永至》；
饮福酒，奏《嘉胙》；还便殿，奏《休成》：辞并与南郊同。迎送神《昭夏》登歌
异。
<br>
<br>　　迎地神，奏《昭夏之乐》：
<br>
<br>　　诏礼崇营，敬飨玄畤。灵正丹帷，月肃紫墀。展荐登华，风县凝锵。神惟戾止，
郁葆遥庄。昭望岁芬，环游辰太。穆哉尚礼，横光秉蔼。
<br>
<br>　　皇帝升坛登歌：
<br>
<br>　　伫灵敬享，禋肃彝文。县动声仪，荐洁牲芬。阴祇以贶，昭司式庆。九服熙
度，六农祥正。
<br>
<br>　　皇帝初献，奏《地德凯容之乐》：
<br>
<br>　　缮方丘，端国阴，掩圭晷，仰灵心。诏源委，遍丘林。此下除八句    礼献物，
乐荐音。此下除二十二句余皆颜辞。    
<br>
<br>　　次奏《昭德凯容之乐》：
<br>
<br>　　庆图浚邈，蕴祥秘瑶。伣天炳月，嫔光紫霄。邦化灵懋，阃则风调。俪德方仪，
徽载以昭。
<br>
<br>　　送神，奏《昭夏之乐》：
<br>
<br>　　荐神升，享序楙。淹玉俎，停金奏。宝旆转，旒驾旋。溢素景，郁紫躔。灵心
顾，留辰眷。洽外瀛，瑞中县。
<br>
<br>　　瘗埋，奏《隶幽之乐》：
<br>
<br>　　后皇嘉庆，定祗玄畤。承帝休图，祗敷灵祉。篚幂周序，轩朱凝会。牲币芬坛，
精明伫盖。调川瑞昌，警岳祥泰。
<br>
<br>　　──右北郊歌辞。
<br>
<br>　　明堂歌辞，祠五帝。汉郊祀歌皆四言，宋孝武使谢庄造辞，庄依五行数，木数
用三，火数用七，土数用五，金数用九，水数用六。案《鸿范》五行，一曰水，二
曰火，三曰木，四曰金，五曰土。《月令》木数八，火数七，土数五，金数九，水
数六。蔡邕云：“东方有木三土五，故数八；南方有火二土五，故数七；西方有金
四土五，故数九；北方有水一土五，故数六。”又纳音数，一言得土，三言得火，
五言得水，七言得金，九言得木。若依《鸿范》木数用三，则应水一火二金四也。
若依《月令》金九水六，则应木八火七也。当以《鸿范》一二之数，言不成文，故
有取舍，而使两义并违，未详以数立言为何依据也。《周颂·我将》祀文王，言皆
四，其一句五，一句七。谢庄歌宋太祖亦无定句。建元初，诏黄门郎谢超宗造明堂
夕牲等辞，并采用庄辞。建武二年，雩祭明堂，谢朓造辞，一依谢庄，唯世祖四言
也。
<br>
<br>　　宾出入，奏《肃咸乐》歌辞二章：
<br>
<br>　　彝承孝典，恭事严圣。浃天奉赆，罄壤齐庆。司仪且序，羽容夙章。芬枝扬烈，
黼构周张。助宝尊轩，酎珍充庭。璆县凝会，琄朱伫声。先期选礼，肃若有承。祗
对灵祉，皇庆昭膺。
<br>
<br>　　尊事威仪，辉容昭序。迅恭明神，洁盛牲俎。肃肃严宫，蔼蔼崇基。皇灵降止，
百祇具司。戒诚望夜，端烈承朝。依微昭旦，物色轻霄。
<br>
<br>　　《青帝歌》：
<br>
<br>　　参映夕，驷昭晨。灵乘震，司青春。雁将向，桐始蕤。和风舞，暄光迟。萌动
达，万品亲。润无际，泽无垠。
<br>
<br>　　《赤帝歌》：
<br>
<br>　　龙精初见大火中，朱光北至圭景同。帝在在离实司衡，雨水方降木堇荣。庶物
盛长咸殷阜，恩泽四溟被九有。
<br>
<br>　　《黄帝歌》：
<br>
<br>　　履艮宅中宇，司绳总四方。裁化遍寒燠，布政司炎凉。此以下除八句。    至
分乘经晷，闭启集恒度。帝晖缉万有，皇灵澄国步。
<br>
<br>　　《白帝歌》：
<br>
<br>　　百川若镜天地爽且明。云冲气举盛德在素精。此下除四句。    庶类收成岁功
行欲宁。浃地奉渥罄宇承帝灵。
<br>
<br>　　《黑帝歌》：
<br>
<br>　　岁既暮日方驰。灵乘坎德司规。玄云合晦鸟蹊。白云繁亘天崖。此下除四句。
<br>
<br>　　晨晷促夕漏延。大阴极微阳宣。此下除二句    皇帝还东壁，受福酒，奏《嘉
胙乐》歌辞太庙同用：    
<br>
<br>　　礼荐洽，福祚昌。圣皇膺嘉佑，帝业凝休祥。居极乘景运，宅德瑞中王。澄明
临四奥，精华延八飨。洞海同声惠，澈宇丽乾光。灵庆缠世祉，鸿烈永无疆。
<br>
<br>　　送神，奏《昭夏乐》歌辞宋谢庄辞：    
<br>
<br>　　蕴礼容，余乐度。灵方留，景欲暮。开九重，肃五达。凤参差，龙已秣。云既
动，河既梁。万里照，四空香。神之车，归清都。璇庭寂，玉殿虚。鸿化凝，孝风
炽。顾灵心，结皇思。鸿庆遐鬯，嘉荐令芳。并帝明德，永祚深光增四句。    
<br>
<br>　　牲出入，奏《引牲乐》歌诗：
<br>
<br>　　惟诚洁飨，维孝尊灵。敬芳黍稷，敬涤牺牲。骍茧在豢，载溢载丰。以承宗祀，
以肃皇衷。萧芳四举，华火周传。神鉴孔昭，嘉足参牷。
<br>
<br>　　荐豆呈毛血，奏《嘉荐乐》歌诗二章：
<br>
<br>　　肇禋戒祀，礼容咸举。六典饰文，九司炤序。牲柔既昭，牺刚既陈。恭涤惟清，
敬事惟神。加笾再御，兼俎兼荐。节动轩越，声流金县。
<br>
<br>　　奕奕閟幄，亹亹严闱。洁诚夕鉴，端服晨晖。圣灵戾止，翊我皇则。上绥四宇，
下洋万国。永言孝飨，孝飨有容。傧僚赞列，肃肃雍雍。
<br>
<br>　　──右夕牲辞
<br>
<br>　　迎神，奏《昭夏乐》歌辞：
<br>
<br>　　地纽谧，乾枢回。华盖动，紫微开。旌蔽日，车若云。驾六气，乘烟煴。烨帝
景，耀天邑。圣祖降，五云集。此下除八句。    懋粢盛，洁牲牷。百礼肃，群司
虔。皇德远，大孝昌。贯九幽，洞三光。神之安，解玉銮。昌福至，万宇欢。皆谢
庄辞。    
<br>
<br>　　皇帝升明堂。奏登歌辞：
<br>
<br>　　雍台辩朔，泽宫选辰。挈火夕照，明水朝陈。六瑚贲室，八羽华庭。昭事先圣，
怀濡上灵。肆夏式敬，升歌发德。永固洪基，以绥万国。皆谢庄辞。    
<br>
<br>　　初献，奏《凯容宣烈乐》歌辞太庙同：    
<br>
<br>　　酾醴具登，嘉俎咸荐。飨洽诚陈，礼周乐遍。祝辞罢祼，序容辍县。跸动端庭，
銮回严殿。神仪驻景，华汉高虚。八灵案卫，三祇解途。翠盖澄耀，罼纮凝晨。玉
虡息节，金辂怀音。戒诚达孝，飐心肃感。追冯皇鉴，思承渊范。神锡懋祉，四纬
昭明。仰福帝徽，俯齐庶生。
<br>
<br>　　──右祠明堂歌辞。建元、永明中奏。
<br>
<br>　　雩祭歌辞：
<br>
<br>　　清明畅，礼乐新。候龙景，选贞辰。阳律亢，阴晷伏。秏下土，荐璟稑。震仪
警，王度乾。嗟云汉，望昊天。张盛乐，奏《云舞》。集五精，延帝祖。雩有讽，
勣有秩。珝鬯芬，圭瓒瑟。灵之来，帝阍开。车煜耀，吹徘徊。停龙牺，遍观此。
冻雨飞，祥风靡。坛可临，奠可歆。对氓祉，鉴皇心。
<br>
<br>　　──右迎神歌辞。依汉来郊歌三言。宋明堂迎神八解。    
<br>
<br>　　浚哲维祖，长发其武。帝出自震，重光御宇。七德攸宣，九畴咸叙。静难荆舒，
凝威蠡浦。昧旦丕承，夕惕刑政。化一车书，德香粢盛。昭星夜景，非云晓庆。衢
室成阴，璧水如镜。礼充玉帛，乐被管弦。于铄在咏，陟配于天。自宫徂兆，靡爱
牲牷。我将我享，永祚丰年。
<br>
<br>　　──右歌世祖武皇帝依庙歌四言    
<br>
<br>　　营翼日，鸟殷宵。凝冰泮，玄蛰昭。景阳阳，风习习。女夷歌，东皇集。奠春
酒，秉青圭。命田祖，渥群黎。
<br>
<br>　　──右歌青帝木生数三    
<br>
<br>　　惟此夏德德恢台，雨龙既御炎精来。火景方中南讹秩，靡草云黄含桃实。族云
蓊郁温风煽，兴雨祁祁黍苗遍。
<br>
<br>　　──右歌赤帝火成数七    
<br>
<br>　　禀火自高明，毓金挺刚克。凉燠资成化，群方载厚德。阳季勾萌达，炎徂溽暑
融。商暮百工止，岁极凌阴冲。皇流疏已清，原隰甸已平。咸言祚惟亿，敦民保高
京。
<br>
<br>　　──右歌黄帝土成数五    
<br>
<br>　　帝悦于兑执矩固司藏。百川收潦精景应徂商。嘉树离披榆关命宾鸟。夜月如霜
秋风方袅袅。商阴肃杀万宝咸亦遒。劳哉望岁场功冀可收。
<br>
<br>　　──右歌白帝金成数九    
<br>
<br>　　白日短、玄夜深。招摇转、移太阴。霜锺鸣、冥陵起。星回天、月穷纪。听严
风、来不息。望玄云、黝无色。曾冰洌、积羽幽。飞雪至、天山侧。关梁闭、方不
巡。合国吹、飨蜡宾。充微阳、究终始。百礼洽、万祚臻。
<br>
<br>　　──右歌黑帝水成数六    
<br>
<br>　　敬如在，礼将周。神之驾，不少留。蹑龙镳，转金盖。纷上驰，云之外。警七
曜，诏八神。排阊阖，渡天津。有渰兴，肤寸积。雨冥冥，又终夕。俾栖粮，惟万
箱。皇情畅，景命昌。
<br>
<br>　　──右送神歌辞
<br>
<br>　　太庙乐歌辞，《周颂·清庙》一篇，汉《安世歌》十七章是也。
<br>
<br>　　永平三年，东平王苍造光武庙登歌一章二十六句，其辞称述功德。
<br>
<br>　　建安十八年，魏国初建，侍中王粲作登歌《安世诗》，说神灵鉴飨之意。明帝
时，侍中缪袭奏：“《安世诗》本故汉时歌名，今诗所歌，非往诗之文。袭案《周
礼》志云，《安世乐》犹周房中乐也。往昔议者，以房中歌后妃之德，宜改《安世》
名《正始之乐》，后读汉《安世歌》，亦说神来宴飨，无有后妃之言。思惟往者谓
房中乐为后妃歌，恐失其意。方祭祀娱神，登歌先祖功德，下堂咏宴享，无事歌后
妃之化也。”于是改《安世乐》曰《飨神歌》。散骑常侍王肃作宗庙诗颂十二篇，
不入于乐。
<br>
<br>　　晋泰始中，傅玄造《庙夕牲昭夏》歌一篇，《迎送神肆夏》歌诗一篇，登歌七
庙七篇。玄云：“登歌歌盛德之功烈，故庙异其文。至于飨神，犹《周颂》之《有
瞽》及《雍》，但说祭飨神明礼乐之盛，七庙飨神皆用之。”夏侯湛又造宗庙歌十
三篇。
<br>
<br>　　宋世王韶之造七庙登歌七篇。升明中，太祖为齐王，令司空褚渊造太庙登歌二
章。建元初，诏黄门侍郎谢超宗造庙乐歌诗十六章。
<br>
<br>　　永明二年，尚书殿中曹奏：“太祖高皇帝庙神室奏《高德宣烈之舞》，未有歌
诗，郊应须歌辞。穆皇后庙神室，亦未有歌辞。案傅玄云：‘登歌庙异其文，飨神
七室同辞。’此议为允。又寻汉世歌篇多少无定，皆称事立文，并多八句，然后转
韵。时有两三韵而转，其例甚寡。张华、夏侯湛亦同前式。傅玄改韵颇数，更伤简
节之美。近世王韶之、颜延之并四韵乃转，得赊促之中。颜延之、谢庄作三庙歌，
皆各三章章八句，此于序述功业详略为宜，今宜依之。郊配之日，改降尊作主，礼
殊宗庙；穆后母仪之化，事异经纶。此二歌为一章八句，别奏事御奉行。”诏“可”。
尚书令王俭造太庙二室及郊配辞。
<br>
<br>　　群臣出入，奏《肃咸乐》歌辞：
<br>
<br>　　洁诚飐孝，孝感烟霜。夤仪饰序，肃礼绵张。金华树藻，肃哲腾光。殷殷升奏，
严严阶庠。匪椒匪玉，是降是将。懋分神衷，翊佑传昌。
<br>
<br>　　牲出入，奏《引牲乐》歌辞：
<br>
<br>　　肇祀严灵，恭礼尊国。达敬敷典，结孝陈则。芬涤既肃，牺牷既整。耸诚流思，
端仪选景。肆礼伫夜，绵乐望晨。崇席皇鉴，用飨明神。
<br>
<br>　　荐豆呈毛血，奏《嘉荐乐》歌辞：
<br>
<br>　　清思眑眑，纻寝微微。恭言载感，肃若有希。芬俎具陈，嘉荐兼列。凝馨烟飏，
分照星晰。睿灵式降，协我帝道。上澄五纬，下陶八表。
<br>
<br>　　──右夕牲歌辞
<br>
<br>　　迎神，奏《昭夏乐》歌辞：
<br>
<br>　　涓辰选气，展礼恭祗。重闱月洞，层牖烟施。载虚玉鬯，载受金枝。天歌折飨，
云舞罄仪。神惟降止，泛景凝羲。帝华永蔼，泯藻方摛。
<br>
<br>　　皇帝入庙北门，奏《永至乐》歌辞：
<br>
<br>　　戏繇惟则，姬经式序。九司联事，八方承宇。銮迾静陈，缦乐具举。凝旒若慕，
倾璜载伫。振振璇卫，穆穆礼容。载蔼皇步，式敷帝踪。
<br>
<br>　　太祝祼地，奏登歌辞：
<br>
<br>　　清明既鬯，大孝乃熙。天仪睟怆，皇心俨思。既芬房豆，载洁牷牲。郁祼升礼，
鋗玉登声。茂对幽严，式奉徽灵。以享以祀，惟感惟诚。
<br>
<br>　　皇祖广陵丞府君神室奏《凯容乐》歌辞：
<br>
<br>　　国昭惟茂，帝穆惟崇。登祥纬远，缔世景融。纷纶睿绪，菴蔚王风。明进厥始，
浚哲文终。
<br>
<br>　　皇祖太中大夫府君神室奏《凯容乐》歌辞：
<br>
<br>　　璇条夤蔚，琼源浚照。懋矣皇烈，载挺明劭。永言敬思，式恭惟教。休途良鳷，
荣光有耀。
<br>
<br>　　皇祖淮阴令府君神室奏《凯容乐》歌辞：
<br>
<br>　　严宗正典，崇飨肇禋。九章既饰，三清既陈。昭恭皇祖，承假徽神。贞佑伊协，
卿蔼是邻。
<br>
<br>　　皇曾祖即丘令府君神室奏《凯容乐》歌辞：
<br>
<br>　　肃惟敬祀，洁事参芗。环袨像缀，缅密丝簧。明明烈祖，尚锡龙光。粤《雅》
于姬，伊《颂》在商。
<br>
<br>　　皇祖太常卿府君神室奏《凯容乐》歌辞：
<br>
<br>　　神宫懋邺，明寝昌基。德凝羽缀，道鬯容辞。假我帝绪，懿我皇维。昭大之载，
国齐之祺。
<br>
<br>　　皇考宣皇神室奏《宣德凯容乐》歌辞：
<br>
<br>　　道纻期运，义开藏用。皇矣睿祖，至哉攸纵。循规烈照，袭矩重芬。德溢轩羲，
道懋炎云。
<br>
<br>　　昭皇后神室奏《凯容乐》歌辞：
<br>
<br>　　月灵诞庆，云瑞开祥。道茂渊柔，德表徽章。粹训宸中，仪形宙外。容蹈凝华，
金羽传蔼。
<br>
<br>　　皇帝还东壁上福酒，奏《永祚乐》歌辞：
<br>
<br>　　构宸抗宇，合轸齐文。万灵载溢，百礼以殷。朱弦绕风，翠羽停云。桂樽既涤，
瑶俎既薰。升荐惟诚，昭礼惟芬。降祉遥裔，集庆氤氲。
<br>
<br>　　送神，奏《肆夏乐》歌辞：
<br>
<br>　　礼既升，乐以愉。昭序溢，幽飨余。人祗鬯，敬教敷。申光动，灵驾翔。芬九
垓，镜八乡。福无届，祚无疆。
<br>
<br>　　皇帝诣便殿，奏《休成乐》歌辞：
<br>
<br>　　睿孝式鬯，飨敬爰遍。谛容辍序，佾文静县。辰仪耸跸，宵卫浮銮。旒帟云舒，
翠华景抟。恭惟尚烈，休明再缠。国猷远蔼，昌图聿宣。
<br>
<br>　　惟王建国，设庙凝灵。月荐流典，时祀晖经。瞻辰僾思，雨露追情。简日筮晷，
纻奠升文。金罍渟桂，冲幄舒薰。备僚肃列，驻景开云。
<br>
<br>　　至飨攸极，睿孝惇礼。具物咸洁，声香合体。气昭扶幽，眇慕缠远。迎丝惊促，
迭佾留晚。圣衷践候，节改增怆。妙感崇深，英徽弥亮。
<br>
<br>　　太祖高皇帝神室奏《高德宣烈乐》歌辞：
<br>
<br>　　悠悠草昧，穆穆经纶。乃文乃武，乃圣乃神。动龛危乱，静比斯民。诞应休命，
奄有八夤。握机肇运，光启禹服。义满天渊，礼昭地轴。泽靡不怀，威无不肃。戎
夷竭欢，象来致福。偃风裁化，恒日敷祥。信星含曜，秬草流芳。七庙观德，六
乐宣章。惟先惟敬，是飨是将。
<br>
<br>　　穆皇后神室奏《穆德凯容之乐》歌辞：
<br>
<br>　　大姒嫔周，涂山俪禹。我后嗣徽，重规叠矩。肃肃纻宫，翔翔《云舞》。有飨
德馨，无绝终古。
<br>
<br>　　高宗明皇帝神室奏《明德凯容之乐》歌辞：
<br>
<br>　　多难固业，殷忧启圣。帝宗缵武，惟时执竞。起柳献祥，百堵兴咏。义虽祀夏，
功符受命。远无不怀，迩无不肃。其仪济济，其容穆穆。赫矣君临，昭哉嗣服。允
王维后，膺此多福。礼以昭事，乐以感灵。八簋陈室，六舞充庭。观德在庙，象德
在形。四海来祭，万国咸宁。
<br>
<br>　　藉田歌辞，汉章帝元和元年，玄武司马班固奏用《周颂·载芟》祠先农。晋傅
玄作《祀先农先蚕夕牲歌诗》一篇八句，《迎送神》一篇，飨社稷、先农、先圣、
先蚕歌诗三篇，前一篇十二句，中一篇十六句，后一篇十二句，辞皆叙田农事。胡
道安《先农飨神诗》一篇，并八句。乐府相传旧歌三章。永明四年藉田，诏骁骑将
军江淹造《藉田歌》。淹制二章，不依胡、傅，世祖口敕付太乐歌之。
<br>
<br>　　祀先农迎送神升歌：
<br>
<br>　　羽銮从动，金驾时游。教腾义镜，乐缀礼修。率先丹耦，躬遵绿畴。灵之圣之，
岁殷泽柔。
<br>
<br>　　飨神歌辞：
<br>
<br>　　琼斝既饰，绣簋以陈。方燮嘉种，永毓宵民。
<br>
<br>　　元会大飨四厢乐歌辞，晋泰始五年太仆傅玄撰。正旦大会行礼歌诗四章，寿酒
诗一章，食举东西厢乐十三章，黄门郎张华作。上寿食举行礼诗十八章，中书监荀
勖、侍郎成公绥，言数各异。宋黄门郎王韶之造《肆夏》四章，行礼一章，上寿一
章，登歌三章，食举十章，前后舞歌一章。齐微改革，多仍旧辞。其前后舞二章新
改。其临轩乐，亦奏《肆夏·于铄》四章。
<br>
<br>　　《肆夏乐》歌辞：
<br>
<br>　　於铄我皇，体仁苞元。齐明日月，比景乾坤。陶甄百王，稽则黄轩。讦谟定命，
辰告四蕃。
<br>
<br>　　右一曲，客入，四厢奏。
<br>
<br>　　将将蕃后，翼翼群僚。盛服待晨，明发来朝。飨以八珍，乐以《九韶》。仰祗
天颜，厥猷孔昭。
<br>
<br>　　右一曲，皇帝当阳，四厢奏。皇帝入变服，四厢并奏前二曲。
<br>
<br>　　法章既设，初筵长舒。济济列辟，端委皇除。饮和无盈，威仪有余。温恭在位，
敬终如初。
<br>
<br>　　九功既歌，六代惟时。被德在乐，宣道以诗。穆矣大和，品物咸熙。庆积自远，
告成在兹。
<br>
<br>　　右二曲，皇帝入变服，黄钟太蔟二厢奏。
<br>
<br>　　大会行礼歌辞：
<br>
<br>　　大哉皇齐，长发其祥：祚隆姬夏，道迈虞唐。德之克明，休有烈光。配天作极，
辰居四方。
<br>
<br>　　皇矣我后，圣德通灵：有命自天，诞授休祯。龙飞紫极，造我齐京；光宅宇宙，
赫赫明明。
<br>
<br>　　右二曲，姑洗厢奏。
<br>
<br>　　上寿歌辞：
<br>
<br>　　献寿爵，庆圣皇。灵祚穷二仪，休明等三光。
<br>
<br>　　右一曲，黄钟厢奏。
<br>
<br>　　殿前登歌辞：
<br>
<br>　　明明齐国，缉熙皇道。则天垂化，光定天保。天保既定，肆觐万方。礼繁乐富，
穆穆皇皇。
<br>
<br>　　沔彼流水，朝宗天池。洋洋贡职，抑抑威仪。既习威仪，亦闲礼容。一人有则，
作孚万邦。
<br>
<br>　　烝哉我皇，实灵诞圣。履端惟始，对越休庆。如天斯崇，如日斯盛。介兹景福，
永固洪命。
<br>
<br>　　右三曲，别用金石，太乐令跪奏。
<br>
<br>　　食举歌辞：
<br>
<br>　　晨仪载焕，万物咸睹。嘉庆三朝，礼乐备举。元正肇始，典章徽明。万方来贺，
华夷充庭。多士盈九德，俯仰观玉声。恂恂俯仰，载烂其晖。锺鼓震天区，礼容塞
皇闱。思乐穷休庆，福履同所归。
<br>
<br>　　五玉既献，三帛是荐。尔公尔侯，鸣玉华殿。皇皇圣后，降礼南面。元首纳嘉
礼，万邦同钦愿。休哉休哉，君臣熙宴。建五旗，列四县。乐有文，礼无倦。融王
风，穷一变。
<br>
<br>　　礼至和，感阴阳。德无不柔，系休祥。瑞徵辟，应嘉锺。舞云凤，跃潜龙。景
星见，甘露坠。木连理，禾同穗。玄化洽，仁泽敷。极祯瑞，穷灵符。
<br>
<br>　　怀荒远，绥齐民。荷天佑，靡不宾。靡不宾，长世盛。昭明有融，繁嘉庆。繁
嘉庆，熙帝载。含气感和，苍生欣戴。三灵协瑞，惟新皇代。
<br>
<br>　　王道四达，流仁德。穷理咏乾元，垂训从帝则。灵化侔四时，幽诚通玄默。德
泽被八纮，礼章轨万国。
<br>
<br>　　皇猷缉，咸熙泰。礼仪焕帝庭，要荒服遐外。被发袭缨冕，右衽回衿带。天覆
地载，泽流汪濊。声教布濩，德光大。
<br>
<br>　　开元辰，毕来王。奉贡职，朝后皇。鸣珩佩，观典章。乐王庆，悦徽芳。陶盛
化，游大康。惟昌明，永克昌。
<br>
<br>　　惟建元，德丕显。齐七政，敷五典。彝伦序，洪化阐。
<br>
<br>　　王泽流，太平始。树灵祗，恭明祀。介景祚，膺嘉祉。礼有容，乐有仪。金石
陈，干羽施。迈《武》《濩》，均《咸池》。歌《南风》，德永称。文明焕，颂声
兴。
<br>
<br>　　王道纯，德弥淑。宁八表，康九服。导礼让，移风俗。移风俗，永克融。歌盛
美，告成功。咏休烈，邈无穷。
<br>
<br>　　右黄钟先奏《晨仪》篇，太蔟奏《五玉》篇，余八篇二厢更奏之。
<br>
<br>　　《前舞》阶步歌辞新辞    ：
<br>
<br>　　天挺圣哲，三方维纲。川岳伊宁，七耀重光。茂育万物，众庶咸康。道用潜通，
仁施遐扬。德厚巛极，功高昊苍。舞象盛容，德以歌章。八音既节，龙跃凤翔。皇
基永树，二仪等长。
<br>
<br>　　《前舞凯容》歌诗旧辞    ：
<br>
<br>　　於赫景命，天鉴是临。乐来伊阳，礼作惟阴。歌自德富，舞由功深。庭列宫县，
陛罗瑟琴。翿籥繁会，笙磬谐音。《箫韶》虽古，九奏在今。导志和声，德音孔宣。
光我帝基，协灵配乾。仪形六合，化穆自宣。如彼云汉，为章于天。熙熙万类，陶
和当年。击辕中韶，永世弗骞。
<br>
<br>　　《后舞》阶步歌辞新辞    ：
<br>
<br>　　皇皇我后，绍业盛明。涤拂除秽，宇宙载清。允执中和，以莅苍生。玄化远被，
兆世轨形。何以崇德，乃作九成。妍步恂恂，雅曲芬馨。八风清鼓，应以祥祯。泽
浩天下，功齐百灵。
<br>
<br>　　《后舞凯容》歌辞旧辞    ：
<br>
<br>　　假乐圣后，实天诞德。积美自中，王猷四塞。龙飞在天，仪形万国。钦明惟神，
临朝渊默。不言之化，品物咸得。告成于天，铭勋是勒。翼翼厥猷，亹亹其仁。从
命创制，因定和神。海外有截，九国无尘。冕旒司契，垂拱临民。乃舞《凯容》，
钦若天人。纯嘏孔休，万载弥新。
<br>
<br>　　《宣烈舞》，执干戚。郊庙奏，平冕，黑介帻，玄衣裳，白领袖、绛领袖中衣，
绛合幅袴，绛袜。朝廷，则武冠，赤帻，生绛袍单衣，绢领袖，皂领袖中衣，虎文
画合幅袴，白布彩，皆黑韦缇。周《大武舞》，秦改为《五行》。汉高造《武德舞》，
执干戚，象天下乐己除乱。按《礼》云“朱干玉戚，冕而舞《大武》”，是则汉放
此舞而立也。魏文帝改《五行》还为《大武》，而《武德》曰《武颂舞》。明帝改
造《武始舞》。晋世仍旧。傅玄六代舞歌有《武》辞，此《武舞》非一也。宋孝建
初，朝议以《凯容舞》为《韶舞》，《宣烈舞》为《武舞》。据《韶》为言，《宣
烈》即是古之《大武》，非《武德》也。今世谚呼为武王伐纣。其冠服，魏明帝世
尚书所奏定《武始舞》服，晋、宋承用，齐初仍旧，不改宋舞名。其舞人冠服，见
魏尚书奏，后代相承用之。
<br>
<br>　　《凯容舞》，执羽籥。郊庙，冠委貌，服如前。朝廷，进贤冠，黑介帻，生黄
袍单衣，白合幅袴，余如前。本舜《韶舞》，汉高改曰《文始》，魏复曰《大韶》。
又造《咸熙》为《文舞》。晋傅玄六代舞有《虞韶舞》辞。宋以《凯容》继《韶》
为《文舞》。相承用魏咸熙冠服。
<br>
<br>　　《前舞》、《后舞》，晋泰始九年造。《正德大豫舞》，傅玄、张华各为歌辞。
宋元嘉中，改《正德》为《前舞》，《大豫》为《后舞》。
<br>
<br>　　──右朝会乐辞
<br>
<br>　　舞曲，皆古辞雅音，称述功德，宴享所奏。傅玄歌辞云：“获罪于天，北徙朔
方，坟墓谁扫，超若流光。”如此十余小曲，名为舞曲，疑非宴乐之辞。然舞曲总
名起此矣。
<br>
<br>　　《明君》辞：
<br>
<br>　　明君创洪业，盛德在建元。受命君四海，圣皇应灵乾。五帝继三皇，三皇世所
归。圣德应期运，天地不能违。仰之弥已高，犹天不可阶。将复结绳化，静拱天下
齐。
<br>
<br>　　右一曲，汉章帝造《鼙舞歌》，云“关东有贤女”。魏明帝代汉曲云，“明明
魏皇帝”。傅玄代魏曲作晋《洪业篇》云：“宣文创洪业，盛德存泰始。圣皇应灵
符，受命君四海。”今前四句错综其辞，从“五帝”至“不可阶”六句全玄辞，后
二句本云“将复御龙氏，凤皇在庭栖”，又改易焉。
<br>
<br>　　《圣主曲》辞：
<br>
<br>　　圣主受天命，应期则虞唐。升旒综万机，端扆驭八方。盈虚自然数，揖让归圣
明。北化陵河塞，南威越沧溟。广德齐七政，敷教腾三辰。万宇必承庆，百福咸来
臻。圣皇应福始，昌德洞佑先。
<br>
<br>　　《明君》辞：
<br>
<br>　　明君御四海，总鉴尽人灵。仰成恩已洽，竭忠身必荣。圣泽洞三灵，德教被八
乡。草木变柯叶，川岳洞嘉祥。愉乐盛明运，舞蹈升泰时。微霜永昌命，轨心长欢
怡。
<br>
<br>　　《铎舞》歌辞：
<br>
<br>　　黄《云门》，唐《咸池》，虞《韶舞》，夏《夏》殷《濩》，列代有五。振铎
鸣金，延《大武》。清歌发唱，形为主。声和八音，协律吕。身不虚动，手不徒举。
应节合度，周期序。时奏宫角，杂之以徵羽。乐以移风，礼相辅，安有出其所！
<br>
<br>　　──右一曲，傅玄辞，以代魏《太和时》。“徵羽”下除“下厌众目，上从钟
鼓”二句。
<br>
<br>　　《白鸠》辞：
<br>
<br>　　翩翩白鸠，再飞再鸣。怀我君德，来集君庭。
<br>
<br>　　──右一曲，《舞叙》云：“《白符》或云《白符鸠舞》，出江南，吴人所造。
其辞意言患孙皓虐政，慕政化也。其诗本云‘平平白符，思我君惠，集我金堂’。
言白者金行，符，合也，鸠亦合也。符鸠虽异，其义是同。”
<br>
<br>　　《济济》辞：
<br>
<br>　　畅飞畅舞，气流芳。追念三五，大绮黄。
<br>
<br>　　──右一曲，晋《济济舞歌》，六解，此是最后一解。
<br>
<br>　　《独禄》辞：
<br>
<br>　　独禄独禄，水深泥浊。泥浊尚可，水深杀我！
<br>
<br>　　──右一曲，晋《独鹿舞歌》，六解，此是前一解。古辞《明君曲》后云：
“勇安乐无慈，不问清与浊。清与无时浊，邪交与独禄。”《伎禄》云：“求禄求
禄，清白不浊。清白尚可，贪污杀我！”晋歌为鹿字，古通用也。疑是风刺之辞。
<br>
<br>　　《碣石》辞：
<br>
<br>　　东临碍石，以观沧海。水河淡淡，山岛竦峙。树木丛生，百草丰茂。秋风萧瑟，
洪波涌起。日月之行，若出其中。星汉粲烂，若出其里。幸甚至哉！歌以言志。
<br>
<br>　　──右一曲，魏武帝辞，晋以为《碣石舞歌》。诗四章，此是中一章。
<br>
<br>　　《淮南王》辞：
<br>
<br>　　淮南王，自言尊，百尺高楼与天连。我欲渡河河无梁，愿作双黄鹄，还故乡。
<br>
<br>　　──右一曲，晋《淮南王舞歌》。六解，前是第一，后是第五。
<br>
<br>　　《齐世昌》辞：
<br>
<br>　　齐世昌，四海安乐齐太平。人命长，当结久。千秋万岁，皆老寿。
<br>
<br>　　──右一曲，晋《杯槃歌》。十解，第三解云：“舞杯槃，何翩翩，举坐翻覆
寿万年。”干宝云：“太康中有此舞。杯槃翻覆，至危之像。言晋世之士，苟贪饮
食，智不及远。”其第一解首句云“晋世宁”，宋改为“宋世宁”。恶其杯槃翻覆，
辞不复取。齐改为“齐世昌”。余辞同后一。
<br>
<br>　　《公莫》辞：
<br>
<br>　　吾不见公莫时  吾何婴公来  婴姥时吾  思君去时  吾何零  子以耶  思君去
时  思来婴  吾云时母那  何去吾。
<br>
<br>　　──右一曲，晋《公莫舞歌》，二十章，无定句。前是第一解，后是第十九、
二十解。杂有三句，并不可晓解。建武初，明帝奏乐至此曲，言是似《永明乐》，
流涕忆世祖云。
<br>
<br>　　《白纟宁》辞：
<br>
<br>　　阳春白日风花香，趋步明月舞瑶裳。情发金石媚笙簧，罗袿徐转红袖扬。清歌
流响绕凤梁，如惊若思凝且翔。转眄流精艳辉光，将流将引双雁行。欢来何晚意何
长，明君驭世永歌昌。
<br>
<br>　　──右五曲，尚书令王俭造。《白纟宁歌》，周处《风土记》云：“吴黄龙中
童谣云‘行白者君追汝句骊马’。后孙权征公孙渊，浮海乘舶，舶，白也。今歌和
声犹云‘行白纟宁’焉。”
<br>
<br>　　《俳歌》辞：
<br>
<br>　　俳不言不语，呼俳噏所。俳适一起，狼率不止。生拔牛角，摩断肤耳。马无悬
蹄，牛无上齿。骆駼无角，奋迅两耳。
<br>
<br>　　──右侏儒导舞人自歌之。古辞俳歌八曲，此是前一篇。二十二句，今侏儒所
歌，擿取之也。
<br>
<br>　　角抵、像形、杂伎，历代相承有也。其增损源起，事不可详，大略汉世张衡
《西京赋》是其始也。魏世则事见陈思王乐府《宴乐篇》，晋世则见傅玄《元正篇》、
《朝会赋》。江左咸康中，罢紫鹿、跂行、鳖食、笮鼠、齐王卷衣、绝倒、五案等
伎，中朝所无，见《起居注》，并莫知所由也。太元中，苻坚败后，得关中檐橦胡
伎，进太乐，今或有存亡，案此则可知矣。
<br>
<br>　　永明六年，赤城山云雾开朗，见石桥瀑布，从来所罕睹也。山道士朱僧标以闻，
上遣主书董仲民案视，以为神瑞。太乐令郑义泰案孙兴公赋造天台山伎，作莓苔、
石桥、道士扪翠屏之状，寻又省焉。
<br>
<br>　　皇齐启运从瑶玑。灵凤衔书集紫微。和乐既洽神所依。超商卷夏耀英辉。永世
寿昌声华飞。
<br>
<br>　　──右《凤皇衔书伎歌辞》，盖鱼龙之流也。元会日，侍中于殿前跪取其书。
宋世辞云“大宋兴隆膺灵符。凤鸟感和衔素书。嘉乐之美通玄虚。惟新济济迈唐虞。
巍巍荡荡道有余”。齐初诏中书郎江淹改。
<br>
<br>　　《永平乐歌》者，竟陵王子良与诸文士造奏之。人为十曲。道人释宝月辞颇美，
上常被之管弦，而不列于乐官也。
<br>
<br>　　赞曰：综采六代，和平八风。殷荐宴享，舞德歌功。

</span></td>
  </tr>
<tr><td align=center><a href="index.htm"><span style="font-size:12pt; color: #079912; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="012.htm"><span style="font-size:12pt; color: #079912; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>
<tr><td width='100%' height='12'><img src='https://ebooksir.github.io/shishu/nqs/images/dot.gif' border='0' width='1' height='1'></td></tr>
<tr>
 <td align='center' style='line-height: 25px;'><b style='font-size: 8pt; font-family: Arial;'><a href="https://ebooksir.github.io/"><span style="font-size: 11.5pt">书大师(<font face="华文新魏">ebooksir.github.io</font>)</span></a>
</td></tr></table>
</center></div>
<div align="center">

</div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>

<!-- Mirrored from www.ebooksir.github.io/shishu/nqs/011.htm by HTTrack Website Copier/3.x [XR&CO'2007], Thu, 21 Mar 2013 05:16:34 GMT -->
</html>
