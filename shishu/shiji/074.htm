<html>

<!-- Mirrored from www.my285.com/shishu/shiji/074.htm by HTTrack Website Copier/3.x [XR&CO'2007], Thu, 21 Mar 2013 03:59:57 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷七十四&nbsp;&nbsp;孟子荀卿列传　第十四
 
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　索隐按：序传孟尝君第十四，而此传为第十五，盖后人差降之矣。
<br>
<br>　　太史公曰：余读孟子书，至梁惠王问“何以利吾国”，未尝不废书而叹也。曰：嗟乎，利诚乱之始也！夫子罕言利者，常防其原也。故曰“放于利而行，多怨”。
<br>
<br>　　自天子至于庶人，好利之獘何以异哉！
<br>
<br>　　孟轲，驺人也。①受业子思之门人。②道既通，游事齐宣王，宣王不能用。
<br>
<br>　　适梁，梁惠王不果所言，则见以为迂远而阔于事情。当是之时，秦用商君，富国强
兵；楚﹑魏用吴起，战胜弱敌；齐威王﹑宣王用孙子﹑田忌之徒，而诸侯东面朝齐。天
下方务于合从连衡，以攻伐为贤，而孟轲乃述唐﹑虞﹑三代之德，是以所如者不合。退
而与万章之徒③序诗书，述仲尼之意，作孟子七篇。其后有驺子之属。
<br>
<br>　　<span style="font-size:10.5pt;color:'004060'">注①索隐轲音苦何反，又苦贺反。邹，鲁地名。又云“邾”，邾人徙邹故也。正义轲字子舆，为齐卿。邹，兖州县。
<br>
<br>　　注②索隐王劭以“人”为衍字，则以轲亲受业孔伋之门也。今言“门人”者，乃受
业于子思之弟子也。
<br>
<br>　　注③索隐孟子有万章﹑公明高等，盖并轲之门人也。万，姓；章，名。</span>
<br>
<br>　　齐有三驺子。其前驺忌，以鼓琴干威王，因及国政，封为成侯而受相印，先孟子。
<br>
<br>　　其次驺衍，后孟子。驺衍睹有国者益淫侈，不能尚德，若大雅整之于身，施及黎庶
矣。乃深观阴阳消息而作怪迂之变，终始﹑大圣之篇十余万言。其语闳大不经，必先验
小物，推而大之，至于无垠。先序今以上至黄帝，学者所共术，大并世盛衰，①因载其
禨祥度制，推而远之，至天地未生，窈冥不可考而原也。先列中国名山大川，通谷禽兽，
水土所殖，物类所珍，因而推之，及海外人之所不能睹。称引天地剖判以来，五德转移，
治各有宜，而符应若兹。以为儒者所谓中国者，于天下乃八十一分居其一分耳。②中国
名曰赤县神州。赤县神州内自有九州，禹之序九州是也，不得为州数。中国外如赤县神
州者九，乃所谓九州也。于是有裨海环之，③人民禽兽莫能相通者，如一区中者，乃为
一州。如此者九，乃有大瀛海环其外，天地之际焉。其术皆此类也。然要其归，必止乎
仁义节俭，君臣上下六亲之施，始也滥耳。④王公大人初见其术，惧然顾化，⑤其后不
能行之。
<br>
<br>　　<span style="font-size:10.5pt;color:'004060'">注①集解并，蒲浪反。索隐言其大体随代盛衰，观时而说事。
<br>
<br>　　注②索隐桓宽﹑王充并以衍之所言迂怪虚妄，干惑六国之君，因纳其异说，所谓
“匹夫而营惑诸侯”者是也。
<br>
<br>　　注③索隐裨音脾。裨海，小海也。九州之外，更有大瀛海，故知此裨是小海也。且
将有裨将，裨是小义也。
<br>
<br>　　注④索隐滥□滥觞，是江源之初始，故此文意以滥为初也。谓衍之术言君臣上下六
亲之际，行事之所施所始，皆可为后代之宗本，故云滥耳。
<br>
<br>　　注⑤索隐惧音劬。谓衍之术皆动人心，见者莫不惧然驻想，又内心留顾而已化之，
谓欲从其术也。按：化者，是易常闻而贵异术也。</span>
<br>
<br>　　是以驺子重于齐。适梁，惠王郊迎，执宾主之礼。适赵，平原君侧行撇席。①如燕，
昭王拥彗先驱，②请列弟子之座而受业，筑碣石宫，③身亲往师之。
<br>
<br>　　作主运。④其游诸侯见尊礼如此，岂与仲尼菜色陈蔡，孟轲困于齐梁同乎哉！⑤故武王以仁义伐纣而王，伯夷饿不食周粟；韂灵公问陈，而孔子不答；梁惠王谋欲攻赵，孟轲称大王去邠。⑥此岂有意阿世俗苟合而已哉！持方枘欲内圜凿，其能入乎？
⑦或曰，伊尹负鼎而勉汤以王，百里奚饭牛车下而缪公用霸，作先合，然后引之大道。
驺衍其言虽不轨，傥亦有牛鼎之意乎？⑧
<br>
<br>　　<span style="font-size:10.5pt;color:'004060'">注①索隐按：字林曰“襒音疋结反”。韦昭曰“敷蔑反”。张揖三苍训诂云“襒，
拂也。谓侧而行，以衣襒席为敬，不敢正坐当宾主之礼也”。
<br>
<br>　　注②索隐按：彗，帚也。谓为之埽地，以衣袂拥帚而却行，恐尘埃之及长者，所以
为敬也。
<br>
<br>　　注③正义碣石宫在幽州蓟县西三十里宁台之东。
<br>
<br>　　注④索隐按：刘向别录云邹子书有主运篇。
<br>
<br>　　注⑤索隐按：仲尼﹑孟子法先王之道，行仁义之化，且菜色困穷；而邹衍执诡怪营
惑诸侯，其见礼重如此，可为长太息哉。
<br>
<br>　　注⑥索隐今按：孟子“太王去邠”是轲对滕文公语，今云梁惠王谋攻赵，与孟子不
同。
<br>
<br>　　注⑦索隐按：方枘是笋也，圜凿是孔也。谓工人斲木，以方笋而内之圜孔，不可入
也。故楚词云“以方枘而内圜凿，吾固知其龃龉而不入”是也。谓战国之时，仲尼﹑孟
轲以仁义干世主，犹方枘圜凿然。
<br>
<br>　　注⑧索隐按：吕氏春秋云“函牛之鼎不可以烹鸡”，是牛鼎言衍之术迂大，傥若大
用之，是有牛鼎之意。而谯周亦云“观太史公此论，是其爱奇之甚”。</span>
<br>
<br>　　自驺衍与齐之稷下先生，①如淳于髡﹑慎到﹑环渊﹑②接子﹑③田骈﹑④驺奭之徒，
⑤各著书言治乱之事，以干世主，岂可胜道哉！
<br>
<br>　　<span style="font-size:10.5pt;color:'004060'">注①索隐稷下，齐之城门也。或云稷下，山名。谓齐之学士集于稷门之下。
<br>
<br>　　注②索隐按：刘向别录“环”作姓也。
<br>
<br>　　注③索隐古著书人之称号。
<br>
<br>　　注④索隐步坚﹑步经反二音。
<br>
<br>　　注⑤正义慎子十卷，在法家，则战国时处士。接子二篇。田子二十五篇，齐人，游
稷下，号“天口”。接﹑田二人，道家。驺奭十二篇，阴阳家。</span>
<br>
<br>　　淳于髡，齐人也。博闻强记，学无所主。其谏说，慕晏婴之为人也，然而承意观色
为务。客有见髡于梁惠王，惠王屏左右，独坐而再见之，终无言也。惠王怪之，以让客
曰：“子之称淳于先生，管﹑晏不及，及见寡人，寡人未有得也。
<br>
<br>　　岂寡人不足为言邪？何故哉？”客以谓髡。髡曰：“固也。吾前见王，王志在驱逐；
后复见王，王志在音声：吾是以默然。”客具以报王，王大骇，曰：“嗟乎，淳于先生
诚圣人也！前淳于先生之来，人有献善马者，寡人未及视，会先生至。
<br>
<br>　　后先生之来，人有献讴者，未及试，亦会先生来。寡人虽屏人，然私心在彼，有之。”
①后淳于髡见，壹语连三日三夜无倦。惠王欲以卿相位待之，髡因谢去。于是送以安车
驾驷，束帛加璧，黄金百镒。终身不仕。
<br>
<br>　　<span style="font-size:10.5pt;color:'004060'">注①索隐谓私心实在彼马与讴也。有之，谓我实有此二事也。</span>
<br>
<br>　　慎到，赵人。田骈﹑接子，齐人。环渊，楚人。皆学黄老道德之术，因发明序其指
意。故慎到着十二论，①环渊着上下篇，而田骈﹑接子皆有所论焉。
<br>
<br>　　<span style="font-size:10.5pt;color:'004060'">注①集解徐广曰：“今慎子，刘向所定，有四十一篇。”</span>
<br>
<br>　　驺奭者，齐诸驺子，亦颇采驺衍之术以纪文。
<br>
<br>　　于是齐王嘉之，自如淳于髡以下，皆命曰列大夫，为开第康庄之衢，①高门大屋，
尊宠之。览天下诸侯宾客，言齐能致天下贤士也。
<br>
<br>　　<span style="font-size:10.5pt;color:'004060'">注①集解尔雅曰：“四达谓之衢，五达谓之康，六达谓之庄。”</span>
<br>
<br>　　荀卿，赵人。①年五十始来游学于齐。驺衍之术迂大而闳辩；奭也文具难施；淳于髡久与处，时有得善言。故齐人颂曰：“谈天衍，雕龙奭，炙毂②过髡。”③田骈之属皆已死齐襄王时，④而荀卿最为老师。齐尚修列大夫之缺，而荀卿三为
祭酒焉。⑤齐人或谗荀卿，荀卿乃适楚，而春申君以为兰陵令。⑥春申君死而荀卿废，
因家兰陵。李斯尝为弟子，已而相秦。荀卿嫉浊世之政，亡国乱君相属，不遂大道而营
于巫祝，信禨祥，鄙儒小拘，如庄周等又猾稽乱俗，于是推儒﹑墨﹑道德之行事兴坏，
序列着数万言而卒。因葬兰陵。
<br>
<br>　　<span style="font-size:10.5pt;color:'004060'">注①索隐名况。卿者，时人相尊而号为卿也。仕齐为祭酒，仕楚为兰陵令。后亦谓之孙卿子者，避汉宣帝讳改也。
<br>
<br>　　注②集解徐广曰：“一作‘乱癴’。”
<br>
<br>　　注③集解刘向别录曰：“驺衍之所言五德终始，天地广大，尽言天事，故曰‘谈天’。
驺奭修衍之文，饰若雕镂龙文，故曰‘雕龙’。”别录曰“过”字作“輠”。輠者，车之盛膏器也。炙之虽尽，犹有余流者。言淳于髡智不尽如炙輠也。左思齐都赋注曰“言其多智难尽，如炙膏过之有润泽也”。索隐按：刘向别录“过”字作“輠”。
輠，车之盛膏器也。炙之虽尽，犹有余津，言髡智不尽如炙輠也。
<br>
<br>　　按：刘氏云“毂，衍字也”。今按：文称“炙毂过”，则过是器名，音如字读，谓
盛脂之器名过。“过”与“锅”字相近，盖□脂器也。毂□车毂，过为润毂之物，则
“毂”非衍字矣。
<br>
<br>　　注④索隐按襄王名法章，愍王子，莒人所立者。
<br>
<br>　　注⑤索隐按：礼食必祭先，饮酒亦然，必以席中之尊者一人当祭耳，后因以为官名，
故吴王濞为刘氏祭酒是也。而卿三为祭酒者，谓荀卿出入前后三度处列大夫康庄之位，
而皆为其所尊，故云“三为祭酒”也。
<br>
<br>　　注⑥正义兰陵，县，属东海郡，今沂州承县有兰陵山。</span>
<br>
<br>　　而赵亦有公孙龙①为坚白同异之辩，②剧子之言；③魏有李悝，尽地力之教；④楚
有尸子﹑长卢；⑤阿之吁子焉。⑥自如孟子至于吁子，世多有其书，故不论其传云。
<br>
<br>　　<span style="font-size:10.5pt;color:'004060'">注①索隐按：□仲尼弟子名也。此云赵人，弟子传作韂人，郑玄云楚人，各不能知
其真也。又下文云“并孔子同时，或曰在其后”，所以知非别人也。
<br>
<br>　　注②集解晋太康地记云：“汝南西平县有龙渊水可用淬刀剑，特坚利，故有坚白之
论，云‘黄，所以为坚也；白，所以为利也’。或辩之曰‘白，所以为不坚；黄，所以为不利’。”正义艺文志公孙龙子十四篇，颜师古云□为坚白之辩。按平原君传，驺衍同时。括地志云“西平县，豫州西北百四十里，有龙渊水”也。
<br>
<br>　　注③集解徐广曰：“按应劭氏姓注直云‘处子’也。”索隐按：著书之人姓剧氏而
称子也，前史不记其名也，故赵有剧孟及剧辛也。
<br>
<br>　　注④正义艺文志：“李子三十二篇。李悝相魏文侯，富国强兵。”
<br>
<br>　　注⑤集解刘向别录曰：“楚有尸子，疑谓其在蜀。今按尸子书，晋人也，名佼，秦
相韂鞅客也。韂鞅商君谋事画计，立法理民，未尝不与佼规之也。商君被刑，佼恐并诛，
乃亡逃入蜀。自为造此二十篇书，凡六万余言。卒，因葬蜀。”索隐按：尸子名佼，音
绞，晋人，事具别录。长卢，未详。正义长卢九篇，楚人。
<br>
<br>　　注⑥集解徐广曰：“阿者，今之东阿。”索隐阿，齐之东阿也。吁音芈。别录作
“芈子”，今“吁”亦如字也。正义按：东齐州也。艺文志云“吁子十八篇，名婴，齐
人，七十子之后”。颜师古云音弭。按：是齐人，阿又属齐，恐颜公误也。</span>
<br>
<br>　　盖墨翟，宋之大夫，善守御，为节用。①或曰并孔子时，或曰在其后。②
<br>
<br>　　<span style="font-size:10.5pt;color:'004060'">注①集解墨子曰：“公输般为云梯之械成，将以攻宋。墨子闻之，至于郢，见公输
般。墨子解带为城，以牒为械。公输般九设攻城之机变，墨子九距之。公输般之攻械尽，
墨子之守固有余。公输般诎，而言曰：‘吾知所以距子矣，吾不言。’墨子亦曰：‘吾
知子之所以距我者，吾不言。’楚王问其故。墨子曰：‘公输子之意不过欲杀臣，杀臣，
宋莫能守，可攻也。然臣之弟子禽滑厘等三百人已持臣守国之器在宋城上而待楚寇矣，
虽杀臣，不能绝也。’楚王曰：‘善哉，吾请无攻宋城矣！’”索隐注“为云梯之械”
者，按梯者，构木瞰高也；云者，言其升高入云，故曰云梯。械者，器也。谓攻城之楼
橹也。注“墨子解带为城”者，谓墨子为术，解身上革带以为城也。注“以牒为械”者，
按牒者，小木札也；械者，楼橹等也。注“公输般之攻械尽”者，刘氏云“械谓飞梯﹑
撞车﹑飞石车弩之具”。诎音丘勿反。谓般技已尽，墨守有余。禽滑厘者，墨子弟子之
姓字也。厘音里。
<br>
<br>　　注②索隐按：别录云“今按墨子书有文子，文子即子夏之弟子，问于墨子”。</span>
<br>
<br>　　如此，则墨子在七十子之后也。
<br>
<br>　　【索隐述赞】六国之末，战胜相雄。轲游齐﹑魏，其说不通。退而著述，称吾道穷。
兰陵事楚，驺衍谈空。康庄虽列，莫见收功。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="075.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/074.htm by HTTrack Website Copier/3.x [XR&CO'2007], Thu, 21 Mar 2013 03:59:58 GMT -->
</html>
