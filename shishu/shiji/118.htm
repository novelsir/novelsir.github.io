<html>

<!-- Mirrored from www.my285.com/shishu/shiji/118.htm by HTTrack Website Copier/3.x [XR&CO'2007], Thu, 21 Mar 2013 04:00:59 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷一百一十八&nbsp;&nbsp;淮南衡山列传　第五十八
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　淮南厉王长者，高祖少子也，其母故赵王张敖美人。高祖八年，从东垣过赵，①赵
王献之美人。厉王母得幸焉，有身。赵王敖弗敢内宫，为筑外宫而舍之。及贯高等谋反
柏人事发觉，并逮治王，尽收捕王母兄弟美人，系之河内。厉王母亦系，告吏曰：“得
幸上，有身。”吏以闻上，上方怒赵王，未理厉王母。厉王母弟赵兼因辟阳侯言吕后，
吕后妒，弗肯白，辟阳侯不强争。及厉王母已生厉王，恚，即自杀。吏奉厉王诣上，上
悔，②令吕后母之，而葬厉王母真定。真定，厉王母之家在焉，父世县也。③
<br>
<br>　　<span style="font-size:10.5pt;color:'004060'">注①正义赵，张耳所都，今邢州也。
<br>
<br>　　注②正义悔不理厉王母。
<br>
<br>　　注③索隐案：汉书曰“母家县”。案：谓父祖代居真定也。</span>
<br>
<br>　　高祖十一年*(十)**⑦*月，淮南王黥布反，立子长为淮南王，王黥布故地，凡四郡。
①上自将兵击灭布，厉王遂即位。厉王蚤失母，常附吕后，孝惠﹑吕后时以故得幸无患
害，而常心怨辟阳侯，弗敢发。及孝文帝初即位，淮南王自以为最亲，骄蹇，数不奉法。
上以亲故，常宽赦之。三年，入朝。甚横。从上入苑囿猎，与上同车，常谓上“大兄”。
厉王有材力，力能扛鼎，乃往请辟阳侯。辟阳侯出见之，即自袖铁椎椎辟阳侯，②令从
者魏敬刭之。③厉王乃驰走阙下，肉袒谢曰：“臣母不当坐赵事，其时辟阳侯力能得之
吕后，弗争，罪一也。赵王如意子母无罪，吕后杀之，辟阳侯弗争，罪二也。吕后王诸
吕，欲以危刘氏，辟阳侯弗争，罪三也。臣谨为天下诛贼臣辟阳侯，报母之仇，谨伏阙
下请罪。”孝文伤其志，为亲故，弗治，赦厉王。当是时，薄太后及太子诸大臣皆惮厉
王，厉王以此归国益骄恣，不用汉法，出入称警跸，称制，自为法令，拟于天子。
<br>
<br>　　<span style="font-size:10.5pt;color:'004060'">注①集解徐广曰：“九江﹑庐江﹑衡山﹑豫章也。”
<br>
<br>　　注②索隐案：汉书作“苅金椎椎之”。案：魏公子无忌使朱亥袖四十斤铁椎槌之也。
<br>
<br>　　注③正义刭，古鼎反。刭谓刺颈。</span>
<br>
<br>　　六年，令男子但等七十人与棘蒲侯柴武太子奇谋，以輂车四十乘①反谷口，②令人
使闽越﹑匈奴。事觉，治之，使使召淮南王。淮南王至长安。
<br>
<br>　　<span style="font-size:10.5pt;color:'004060'">注①集解徐广曰：“大车驾马曰輂。音己足反。”
<br>
<br>　　注②集解汉书音义曰：“谷口在长安北，故县也，处多险阻。”正义括地志云：“谷口故城在雍州醴泉县东北四十里，汉谷口县也。”</span>
<br>
<br>　　“丞相臣张仓﹑典客臣冯敬﹑行御史大夫事宗正臣逸﹑廷尉臣贺﹑备盗贼中尉臣福
昧死言：淮南王长废先帝法，不听天子诏，居处无度，为黄屋盖乘舆，出入拟于天子，
擅为法令，不用汉法。及所置吏，以其郎中春为丞相，聚收汉诸侯人及有罪亡者，匿与
居，为治家室，赐其财物爵禄田宅，爵或至关内侯，奉以二千石，①所不当得，②欲以
有为。大夫但﹑③士五开章等七十人④与棘蒲侯太子奇谋反，⑤欲以危宗庙社稷。使开
章阴告长，与谋使闽越及匈奴发其兵。开章之淮南见长，长数与坐语饮食，为家室娶妇，
以二千石俸奉之。
<br>
<br>　　开章使人告但，已言之王。春使使报但等。吏觉知，使长安尉奇等往捕开章。长匿不予，与故中尉蕑忌⑥谋，杀以闭口。⑦为棺旘衣衾，葬之肥陵邑，⑧谩吏曰⑨‘不知安在’。⑩又详聚土，树表其上，曰‘开章死，埋此下’。
<br>
<br>　　及长身自贼杀无罪者一人；令吏论杀无罪者六人；为亡命弃市罪诈捕命者以除罪；
⑾擅罪人，罪人无告劾，系治城旦舂以上十四人；赦免罪人，死罪十八人，城旦舂以下
五十八人；赐人爵关内侯以下九十四人。前日长病，陛下忧苦之，使使者赐书﹑枣脯。
长不欲受赐，不肯见拜使者。南海民处庐江界中者反，淮南吏卒击之。陛下以淮南民贫
苦，遣使者赐长帛五千匹，以赐吏卒劳苦者。长不欲受赐，谩言曰‘无劳苦者’。南海
民王织上书献璧皇帝，忌擅燔其书，不以闻。⒀吏请召治忌，长不遣，谩言曰‘忌病’。春又请长，愿入见，长怒曰‘女欲离我
自附汉’。长当弃市，臣请论如法。”
<br>
<br>　　<span style="font-size:10.5pt;color:'004060'">注①集解如淳曰：“赐亡畔来者如赐其国二千石也。”瓒曰：“奉以二千石之秩禄。”
<br>
<br>　　注②索隐案：谓有罪之人不得关内侯及二千石。
<br>
<br>　　注③集解张晏曰：“大夫，姓也。上云‘男子但’，明其姓大夫也。”瓒曰：“官
为大夫，名但者也。”索隐张揖曰大夫姓，非也。案：上云“男子但”，此云“大夫但”
及“士伍开章”，则知大夫是官也。
<br>
<br>　　注④集解如淳曰：“律‘有罪失官爵称士五’者也。开章，名。”
<br>
<br>　　注⑤集解徐广曰：“棘蒲侯柴武以文帝后元年卒，谥刚。嗣子谋反，不得置后，国
除。”
<br>
<br>　　注⑥索隐蕑，姓也，音奸。严助传则作“闲忌”，亦同音奸。
<br>
<br>　　注⑦正义谋杀开章，以闭绝谋反之口也。
<br>
<br>　　注⑧正义括地志云：“肥陵故县在寿州安丰县东六十里，在故六城东北百余里。”
<br>
<br>　　注⑨索隐上音慢。慢，诳也。
<br>
<br>　　注⑩索隐按：实葬肥陵，诳云不知处。肥陵，地名，在肥水之上也。
<br>
<br>　　注⑾集解晋灼曰：“亡命者当弃市，而王藏之，诈捕不命者而言命，以脱命者之罪。”
<br>
<br>　　注⑿集解文颖曰：“忌，蕑忌。”</span>
<br>
<br>　　制曰：“朕不忍致法于王，其与列侯二千石议。”
<br>
<br>　　“臣仓﹑臣敬﹑臣逸﹑臣福﹑臣贺昧死言：臣谨与列侯吏二千石臣婴等四十三人议，
皆曰‘长不奉法度，不听天子诏，乃阴聚徒党及谋反者，厚养亡命，欲以有为’。臣等
议论如法。”
<br>
<br>　　制曰：“朕不忍致法于王，其赦长死罪，废勿王。”
<br>
<br>　　“臣仓等昧死言：长有大死罪，陛下不忍致法，幸赦，废勿王。臣请处蜀郡严道邛
邮，①遣其子母从居，②县为筑盖家室，皆廪食给薪菜盐豉炊食器席蓐。臣等昧死请，
请布告天下。”
<br>
<br>　　<span style="font-size:10.5pt;color:'004060'">注①集解徐广曰：“严道有邛僰九折阪，又有邮置。”骃案：张晏曰“严道，蜀郡
县”。索隐按：严道，蜀郡之县也。县有蛮夷曰道。严道有邛莱山，有邮置，故曰“严
道邛邮”也。
<br>
<br>　　注②索隐案：乐产云“妾媵之有子者从去也”。</span>
<br>
<br>　　制曰：“计食长给肉日五斤，酒二斗。令故美人才人得幸者十人从居。他可。”①
<br>
<br>　　<span style="font-size:10.5pt;color:'004060'">注①索隐按：谓他事可其制也。</span>
<br>
<br>　　尽诛所与谋者。于是乃遣淮南王，载以辎车，令县以次传。是时袁盎谏上曰：“上
素骄淮南王，弗为置严傅相，以故至此。且淮南王为人刚，今暴摧折之。臣恐卒逢雾露
病死。陛下为有杀弟之名，柰何！”上曰：“吾特苦之耳，今复之。”
<br>
<br>　　县传淮南王者皆不敢发车封。①淮南王乃谓侍者曰：“谁谓乃公勇者？②吾安能勇！
吾以骄故不闻吾过至此。
<br>
<br>　　人生一世闲，安能邑邑如此！”乃不食死。至雍，③雍令发封，以死闻。上哭甚悲，
谓袁盎曰：“吾不听公言，卒亡淮南王。”盎曰：“不可柰何，愿陛下自宽。”上曰：
“为之柰何？”盎曰：“独斩丞相﹑御史以谢天下乃可。”④上即令丞相﹑御史逮考诸
县传送淮南王不发封馈侍者，皆弃市。乃以列侯葬淮南王于雍，守頉三十户。
<br>
<br>　　<span style="font-size:10.5pt;color:'004060'">注①集解汉书音义曰：“槛车有槛封也。”
<br>
<br>　　注②索隐乃，汝也。汝公，淮南王自谓也。
<br>
<br>　　注③正义今岐州雍县也。
<br>
<br>　　注④索隐案：刘氏云“袁盎此言亦大过也”。</span>
<br>
<br>　　孝文八年，上怜淮南王，淮南王有子四人，皆七八岁，乃封子安为阜陵侯，子勃为
安阳侯，子赐为阳周侯，子良为东成侯。
<br>
<br>　　孝文十二年，民有作歌歌淮南厉王曰：“一尺布，尚可缝；一斗粟，尚可舂。兄弟
二人不能兼容。”①上闻之，乃叹曰：“尧舜放逐骨肉，②周公杀管蔡，天下称圣。何
者？不以私害公。天下岂以我为贪淮南王地邪？”乃徙城阳王王淮南故地，③而追尊谥
淮南王为厉王，④置园复如诸侯仪。
<br>
<br>　　<span style="font-size:10.5pt;color:'004060'">注①集解汉书音义曰：“尺布斗粟犹尚不弃，况于兄弟而更相逐乎。”瓒曰：“一尺布尚可缝而共衣，一斗粟尚可舂而共食也，况以天下之广而不能兼容。”
<br>
<br>　　注②正义帝系云尧，黄帝之后；舜，颛顼之后。四凶之内，有承黄帝﹑颛顼者，而
尧舜窜之，故放逐骨肉耳。四凶者，共工﹑三苗﹑伯鲧及驩兜，皆尧舜之同姓，故云骨
肉也。
<br>
<br>　　注③集解徐广曰：“景王章之子。”
<br>
<br>　　注④正义谥法云：“暴慢无亲曰厉。”</span>
<br>
<br>　　孝文十六年，徙淮南王喜①复故城阳。上怜淮南厉王废法不轨，自使失国蚤死，乃
立其三子：阜陵侯安为淮南王，安阳侯勃为衡山王，阳周侯赐为庐江王，皆复得厉王时
地，参分之。东城侯良前薨，无后也。
<br>
<br>　　<span style="font-size:10.5pt;color:'004060'">注①索隐故城阳景王之子也。</span>
<br>
<br>　　孝景三年，吴楚七国反，吴使者至淮南，淮南王欲发兵应之。其相曰：“大王必欲
发兵应吴，臣愿为将。”王乃属相兵。淮南相已将兵，因城守，不听王而为汉；汉亦使
曲城侯①将兵救淮南：淮南以故得完。吴使者至庐江，庐江王弗应，而往来使越。吴使
者至衡山，衡山王坚守无二心。孝景四年，吴楚已破，衡山王朝，上以为贞信，乃劳苦
之曰：“南方卑湿。”徙衡山王王济北，所以曪之。及薨，遂赐谥为贞王。庐江王边越，
数使使相交，故徙为衡山王，王江北。淮南王如故。
<br>
<br>　　<span style="font-size:10.5pt;color:'004060'">注①集解徐广曰：“曲城侯姓虫名捷，其父名逢，高祖功臣。”</span>
<br>
<br>　　淮南王安为人好读书鼓琴，不喜弋猎狗马驰骋，亦欲以行阴德拊循百姓，流誉天下。
时时怨望厉王死，时欲畔逆，未有因也。及建元二年，淮南王入朝。素善武安侯，武安
侯时为太尉，乃逆王霸上，与王语曰：“方今上无太子，大王亲高皇帝孙，①行仁义，
天下莫不闻。即宫车一日晏驾，非大王当谁立者！”
<br>
<br>　　淮南王大喜，厚遗武安侯金财物。阴结宾客，②拊循百姓，为畔逆事。建元六年，
彗星见，淮南王心怪之。或说王曰：“先吴军起时，彗星出长数尺，然尚流血千里。今
彗星长竟天，天下兵当大起。”王心以为上无太子，天下有变，诸侯并争，愈益治器械
攻战具，积金钱赂遗郡国诸侯游士奇材。诸辨士为方略者，妄作妖言，谄谀王，王喜，
多赐金钱，而谋反滋甚。
<br>
<br>　　<span style="font-size:10.5pt;color:'004060'">注①正义汉书云：“武帝以安属为诸父。”
<br>
<br>　　注②索隐淮南要略云安养士数千，高才者八人，苏非﹑李尚﹑左吴﹑陈由﹑伍被﹑
毛周﹑雷被﹑晋昌，号曰“八公”也。</span>
<br>
<br>　　淮南王有女陵，慧，有口辩。王爱陵，常多予金钱，为中诇①长安，约结上左右。
元朔三年，上赐淮南王几杖，不朝。淮南王王后荼，王爱幸之。王后生太子迁，迁取王
皇太后外孙修成君女为妃。②王谋为反具，畏太子妃知而内泄事，乃与太子谋，令诈弗
爱，三月不同席。王乃详为怒太子，闭太子使与妃同内三月，太子终不近妃。妃求去，
王乃上书谢归去之。王后荼﹑太子迁及女陵得爱幸王，擅国权，侵夺民田宅，妄致系人。③
<br>
<br>　　<span style="font-size:10.5pt;color:'004060'">注①集解徐广曰：“诇，伺候采察之名也。音空政反。安平侯鄂千秋玄孙伯与淮南
王女陵通而中绝，又遗淮南王书称臣尽力，故弃市。”索隐邓展曰：“诇，捕也。”徐
广曰：“伺候探察之名。”孟康曰：“诇音侦。西方人以反闲为侦。”刘氏及包恺并音丑政反。服虔云：“侦，候也。”
<br>
<br>　　注②集解应劭曰：“王太后先适金氏女也。”
<br>
<br>　　注③集解徐广曰：“一云‘殴击’。”</span>
<br>
<br>　　元朔五年，太子学用剑，自以为人莫及，闻郎中赖被巧，①乃召与戏。被一再辞让，
②误中太子。太子怒，被恐。此时有欲从军者辄诣京师，被即愿奋击匈奴。太子迁数恶
被于王，王使郎中令斥免，欲以禁后，③被遂亡至长安，上书自明。诏下其事廷尉﹑河
南。④河南治，逮淮南太子，⑤王﹑王后计欲无遣太子，遂发兵反，计犹豫，十余日未
定。会有诏，即讯太子。⑥当是时，淮南相怒寿春丞留太子逮不遣，⑦劾不敬。王以请
相，相弗听。王使人上书告相，事下廷尉治。踪迹连王，王使人候伺汉公卿，公卿请逮
捕治王。王恐事发，太子迁谋曰：“汉使即逮王，王令人衣韂士衣，持戟居庭中，王旁
有非是，则刺杀之，臣亦使人刺杀淮南中尉，乃举兵，未晚。”是时上不许公卿请，而
遣汉中尉宏⑧即讯验王。王闻汉使来，即如太子谋计。汉中尉至，王视其颜色和，讯王
以斥赖被事耳，王自度无何，⑨不发。中尉还，以闻。公卿治者曰：“淮南王安拥阏奋
击匈奴者赖被等，废格明诏，⑩当弃市。”诏弗许。公卿请废勿王，诏弗许。公卿请削
五县，诏削二县。使中尉宏赦淮南王罪，罚以削地。
<br>
<br>　　中尉入淮南界，宣言赦王。王初闻汉公卿请诛之，未知得削地，闻汉使来，恐其捕
之，乃与太子谋刺之如前计。及中尉至，即贺王，王以故不发。其后自伤曰：“吾行仁
义见削，甚耻之。”然淮南王削地之后，其为反谋益甚。诸使道从长安来，⑾为妄妖言，
言上无男，汉不治，即喜；即言汉廷治，有男，王怒，以为妄言，非也。
<br>
<br>　　<span style="font-size:10.5pt;color:'004060'">注①索隐案：巧，言善用剑也。
<br>
<br>　　注②索隐乐产云：“初一让，至二让，后遂不让，故云一再让而误中。”
<br>
<br>　　注③正义言屏斥免郎中令官，而令后人不敢效也。
<br>
<br>　　注④正义雷被告章下廷尉及河南共治之。
<br>
<br>　　注⑤正义逮谓追赴河南也。
<br>
<br>　　注⑥索隐案：乐产云“即，就也。讯，问也。就淮南案之，不逮诣河南也”。
<br>
<br>　　注⑦集解如淳曰：“丞主刑狱囚徒，丞顺王意，不遣太子应逮书。”
<br>
<br>　　注⑧索隐案：百官表姓殷也。
<br>
<br>　　注⑨集解如淳曰：“无何罪。”
<br>
<br>　　注⑩索隐崔浩云：“诏书募击匈奴，而雍遏应募者，汉律所谓废格。”案：如淳注梁孝王传云“罗阁，不行也。音各也”。
<br>
<br>　　注⑾索隐道长安来。如淳曰：“道犹言路。由长安来。”姚承云：“道，或作‘从’。”</span>
<br>
<br>　　王日夜与伍被﹑①左吴等案舆地图，②部署兵所从入。王曰：“上无太子，宫车即
晏驾，廷臣必征胶东王，不即常山王，③诸侯并争，吾可以无备乎！
<br>
<br>　　且吾高祖孙，亲行仁义，陛下遇我厚，吾能忍之；万世之后，吾宁能北面臣事竖子
乎！”
<br>
<br>　　<span style="font-size:10.5pt;color:'004060'">注①集解汉书曰：“伍被，楚人。或言其先伍子胥后。”
<br>
<br>　　注②集解苏林曰：“舆犹尽载之意。”索隐按：志林云“舆地图汉家所画，非出远
古也”。
<br>
<br>　　注③集解徐广曰：“皆景帝子也。”</span>
<br>
<br>　　王坐东宫，召伍被与谋，曰：“将军上。”被怅然曰：“上宽赦大王，王复安得此
亡国之语乎！臣闻子胥谏吴王，吴王不用，乃曰‘臣今见麋鹿游姑苏之台也’。
<br>
<br>　　今臣亦见宫中生荆棘，露沾衣也。”王怒，系伍被父母，囚之三月。复召曰：“将
军许寡人乎？”被曰：“不，直来为大王画耳。臣闻聪者听于无声，明者见于未形，故
圣人万举万全。昔文王一动而功显于千世，列为三代，此所谓因天心以动作者也，故海
内不期而随。此千岁之可见者。夫百年之秦，近世之吴楚，亦足以喻国家之存亡矣。臣
不敢避子胥之诛，愿大王毋为吴王之听。昔秦绝圣人之道，杀术士，燔诗书，弃礼义，
尚诈力，任刑罚，转负海之粟致之西河。当是之时，男子疾耕不足于糟嗳，女子纺绩不
足于盖形。遣蒙恬筑长城，东西数千里，暴兵露师常数十万，死者不可胜数，僵尸千里，
流血顷亩，百姓力竭，欲为乱者十家而五。又使徐福入海求神异物，还为伪辞曰：‘臣
见海中大神，言曰：“汝西皇之使邪？”臣答曰：“然。”“汝何求？”曰：“愿请延
年益寿药。”神曰：“汝秦王之礼薄，得观而不得取。”
<br>
<br>　　即从臣东南至蓬莱山，见芝成宫阙，有使者铜色而龙形，光上照天。于是臣再拜问
曰：“宜何资以献？”海神曰：“以令名男子若振女①与百工之事，即得之矣。”’秦
皇帝大说，遣振男女三千人，资之五谷种种百工而行。徐福得平原广泽，止王不来。②
于是百姓悲痛相思，欲为乱者十家而六。又使尉佗踰五岭攻百越。尉佗知中国劳极，止
王不来，使人上书，求女无夫家者三万人，以为士卒衣补。秦皇帝可其万五千人。于是
百姓离心瓦解，欲为乱者十家而七。
<br>
<br>　　客谓高皇帝曰：‘时可矣。’高皇帝曰：‘待之，圣人当起东南闲。’不一年，陈
胜吴广发矣。高皇始于丰沛，一倡天下不期而响应者不可胜数也。此所谓蹈瑕候闲，因
秦之亡而动者也。百姓愿之，若旱之望雨，故起于行陈之中而立为天子，功高三王，德
传无穷。今大王见高皇帝得天下之易也，独不观近世之吴楚乎？夫吴王赐号为刘氏祭酒，
③复不朝，王四郡之觽，地方数千里，内铸消铜以为钱，东煮海水以为盐，上取江陵木
以为船，一船之载当中国数十两车，国富民觽。行珠玉金帛赂诸侯宗室大臣，独窦氏不
与。计定谋成，举兵而西。破于大梁，败于狐父，④奔走而东，至于丹徒，越人禽之，
身死绝祀，为天下笑。夫以吴越之觽不能成功者何？
<br>
<br>　　诚逆天道而不知时也。方今大王之兵觽不能十分吴楚之一，天下安宁有万倍于秦之
时，愿大王从臣之计。大王不从臣之计，今见大王事必不成而语先泄也。
<br>
<br>　　臣闻微子过故国而悲，于是作麦秀之歌，是痛纣之不用王子比干也。故孟子曰‘纣
贵为天子，死曾不若匹夫’。是纣先自绝于天下久矣，非死之日而天下去之。
<br>
<br>　　今臣亦窃悲大王弃千乘之君，必且赐绝命之书，为髃臣先，死于东宫也。”⑤于是
*(王)*气怨结而不扬，涕满匡而横流，即起，历阶而去。
<br>
<br>　　<span style="font-size:10.5pt;color:'004060'">注①集解徐广曰：“西京赋曰‘振子万童’。”骃案：薛综曰“振子，童男女”。
<br>
<br>　　注②正义括地志云：“亶州在东海中，秦始皇遣徐福将童男女，遂止此州。其后复
有数洲万家，其上人有至会稽市易者。”阙文。
<br>
<br>　　注③集解应劭曰：“礼‘饮酒必祭，示有先也’，故称祭酒，尊也。”
<br>
<br>　　注④集解徐广曰：“在梁砀之闲。”
<br>
<br>　　注⑤集解如淳曰：“王时所居也。”</span>
<br>
<br>　　王有孽子不害，最长，王弗爱，王﹑王后﹑太子皆不以为子兄数。①不害有子建，
材高有气，常怨望太子不省其父；②又怨时诸侯皆得分子弟为侯，而淮南独二子，一为
太子，建父独不得为侯。建阴结交，欲告败太子，以其父代之。太子知之，数捕系而榜
笞建。建具知太子之谋欲杀汉中尉，即使所善寿春庄芷③以元朔六年上书于天子曰：
“毒药苦于口利于病，忠言逆于耳利于行。
<br>
<br>　　今淮南王孙建，材能高，淮南王王后荼﹑荼子太子迁常疾害建。建父不害无罪，擅
数捕系，欲杀之。今建在，可征问，具知淮南阴事。”书闻，上以其事下廷尉，廷尉下
河南治。是时故辟阳侯孙审卿善丞相公孙弘，怨淮南厉王杀其大父，乃深购淮南事于弘，
弘乃疑淮南有畔逆计谋，深穷治其狱。河南治建，辞引淮南太子及党与。淮南王患之，
欲发，问伍被曰：“汉廷治乱？”伍被曰：“天下治。”王意不说，谓伍被曰：“公何
以言天下治也？”被曰：“被窃观朝廷之政，君臣之义，父子之亲，夫妇之别，长幼之
序，皆得其理，上之举错遵古之道，风俗纪纲未有所缺也。重装富贾，周流天下，道无
不通，故交易之道行。南越宾服，羌僰入献，东瓯入降，广长榆，④开朔方，匈奴折翅
伤翼，失援不振。
<br>
<br>　　虽未及古太平之时，然犹为治也。”王怒，被谢死罪。王又谓被曰：“山东即有兵，
汉必使大将军将而制山东，公以为大将军何如人也？”被曰：“被所善者黄义，从大将
军击匈奴，还，告被曰：‘大将军遇士大夫有礼，于士卒有恩，觽皆乐为之用。骑上下
山若蜚，材干绝人。’被以为材能如此，数将习兵，未易当也。及谒者曹梁使长安来，
言大将军号令明，当敌勇敢，常为士卒先。休舍，穿井未通，须士卒尽得水，乃敢饮。
军罢，卒尽已度河，乃度。皇太后所赐金帛，尽以赐军吏。虽古名将弗过也。”王默然。
<br>
<br>　　<span style="font-size:10.5pt;color:'004060'">注①集解如淳曰：“不以为子兄秩数。”
<br>
<br>　　注②集解服虔曰：“不省录着兄弟数中。”
<br>
<br>　　注③索隐汉书作“严正”也。
<br>
<br>　　注④集解如淳曰：“广谓拓大之也。长榆，塞名，王恢所谓‘树榆为塞’。”</span>
<br>
<br>　　淮南王见建已征治，恐国阴事且觉，欲发，被又以为难，乃复问被曰：“公以为吴
兴兵是邪非也？”被曰：“以为非也。吴王至富贵也，举事不当，身死丹徒，头足异处，
子孙无遗①类。臣闻吴王悔之甚。愿王孰虑之，无为吴王之所悔。”
<br>
<br>　　王曰：“男子之所死者一言耳。②且吴何知反，③汉将一日过成皋者四十余人。④
今我令楼缓⑤先要成皋之口，⑥周被下颍川兵塞轘辕﹑伊阙之道，⑦陈定发南阳兵守武
关。⑧河南太守独有雒阳耳，何足忧。然此北尚有临晋关﹑河东﹑上党与河内﹑赵国。
人言曰‘绝成皋之口，天下不通’。据三川之险，⑨招山东之兵，举事如此，公以为何
如？”被曰：“臣见其祸，未见其福也。”王曰：“左吴﹑赵贤﹑朱骄如皆以为有福，
什事九成，公独以为有祸无福，何也？”被曰：“大王之髃臣近幸素能使觽者，皆前系
诏狱，余无可用者。”
<br>
<br>　　王曰：“陈胜﹑吴广无立锥之地，千人之聚，起于大泽，奋臂大呼而天下响应，西
至于戏而兵百二十万。今吾国虽小，然而胜兵者可得十余万，非直适戍之觽，鐖凿⑩棘
矜也，公何以言有祸无福？”被曰：“往者秦为无道，残贼天下。
<br>
<br>　　兴万乘之驾，作阿房之宫，收太半之赋，发闾左之戍，⑾父不宁子，兄不便弟，政
苛刑峻，天下熬然若焦，⑿民皆引领而望，倾耳而听，悲号仰天，叩心而怨上，故陈胜
大呼，天下响应。当今陛下临制天下，一齐海内，泛爱蒸庶，布德施惠。口虽未言，声
疾雷霆，令虽未出，化驰如神，心有所怀，威动万里，下之应上，犹影响也。而大将军
材能不特章邯﹑杨熊也。大王以陈胜﹑吴广谕之，被以为过矣。”王曰：“苟如公言，
不可徼幸邪？”被曰：“被有愚计。”王曰：“柰何？”被曰：“当今诸侯无异心，百
姓无怨气。朔方之郡田地广，水草美，民徙者不足以实其地。臣之愚计，可伪为丞相御
史请书，徙郡国豪桀任侠及有耐罪以上，⒀赦令除其罪，产五十万以上者，皆徙其家属
朔方之郡，益发甲卒，急其会日。又伪为左右都司空上林中都官诏狱*(逮)*书，*[逮]*
诸侯太子幸臣。⒁如此则民怨，诸侯惧，即使辩武⒂随而说之，傥可徼幸什得一乎？”
王曰：“此可也。虽然，吾以为不至若此。”于是王乃令官奴入宫，作皇帝玺，丞相﹑
御史﹑大将军﹑军吏﹑中二千石﹑都官令﹑丞印，及旁近郡太守﹑都尉印，汉使节法冠，
⒃欲如伍被计。使人伪得罪而西，⒄事大将军﹑丞相；一日发兵，⒅使人即刺杀大将军
青，而说丞相下之，如发蒙耳。⒆
<br>
<br>　　<span style="font-size:10.5pt;color:'004060'">注①集解徐广曰：“一作‘緃’，音寂笑反。”
<br>
<br>　　注②集解徐广曰：“一本无此‘言’字。”骃案：张晏曰“不成则死，一计耳”。
<br>
<br>　　瓒曰“或有一言之交，以死报之矣”。
<br>
<br>　　注③集解瓒曰：“言吴王不知举兵反。”索隐案：知犹解。
<br>
<br>　　注④集解如淳曰：“言吴不塞成皋口，而令汉将得出之。”
<br>
<br>　　注⑤集解汉书直云“缓”，无“楼”字。楼缓乃六国时人，疑此后人所益也。
<br>
<br>　　李奇曰：“缓，似人姓名。”韦昭曰：“淮南臣名。”
<br>
<br>　　注⑥正义成皋故城在河南*(渑)**[汜]*水县东南二里。
<br>
<br>　　注⑦正义轘辕故关在河南缑氏县南四十里。伊阙故关在河南县南十九里。
<br>
<br>　　注⑧正义故武关在商州商洛县东九十里。春秋时。阙文。
<br>
<br>　　注⑨正义即成皋关也。
<br>
<br>　　注⑩集解徐广曰：“大镰谓之剀，音五哀反。或是鐖乎？”索隐刘氏音上吾里反，
下自洛反。又鐖，邹音机也。注“大镰谓之剀”，镰音廉，剀音五哀反。
<br>
<br>　　注⑾正义闾左边不役之民，秦则役之也。
<br>
<br>　　注⑿索隐若燋。音即消反。
<br>
<br>　　注⒀集解应劭曰：“轻罪不至于髡，完其耏鬓，故曰耏。古‘耏’字从‘彡’，发
肤之意。杜林以为法度之字皆从‘寸’，后改如是。耐音若能。”如淳曰：“律‘耐为
司寇，耐为鬼薪﹑白粲’。耐犹任也。”苏林曰：“一岁为罚作，二岁刑已上为耐。耐，
能任其罪。”
<br>
<br>　　注⒁集解晋灼曰：“百官表宗正有左右都司空，上林有水司空，皆主囚徒官也。”
<br>
<br>　　注⒂集解徐广曰：“淮南人名士曰武。”
<br>
<br>　　注⒃集解蔡邕曰：“法冠，楚王冠也。秦灭楚，以其君冠赐御史。”索隐崔浩云：
“一名獬廌冠。”按：蔡邕云“楚王冠也。秦灭楚，以其君冠赐御史”者也。
<br>
<br>　　注⒄集解苏林曰：“诈作罪人而西也。”
<br>
<br>　　注⒅集解如淳曰：“发淮南兵也。”索隐崔浩云：“一日犹一朝，卒然无定时也。”
<br>
<br>　　注⒆集解如淳曰：“以物蒙覆其头，而为发去，其人欲之耳。”韦昭曰：“如蒙巾，
发之甚易。”</span>
<br>
<br>　　王欲发国中兵，恐其相﹑二千石不听。王乃与伍被谋，先杀相﹑二千石；伪失火宫
中，相﹑二千石救火，至即杀之。计未决，又欲令人衣求盗衣，①持羽檄，从东方来，
呼曰“南越兵入界”，欲因以发兵。乃使人至庐江﹑会稽为求盗，未发。王问伍被曰：
“吾举兵西乡，诸侯必有应我者；即无应，柰何？”被曰：“南收衡山以击庐江，有寻阳之船，守下雉之城，②结九江之浦，绝豫章之口，③
强弩临江而守，以禁南郡之下，东收江都﹑会稽，④南通劲越，屈强江淮闲，犹可得延
岁月之寿。”王曰：“善，无以易此。急则走越耳。”
<br>
<br>　　<span style="font-size:10.5pt;color:'004060'">注①集解汉书音义曰：“卒衣也。”
<br>
<br>　　注②集解徐广曰：“在江夏。”骃案：苏林曰“下雉，县名。”索隐雉音徐尔反。
案：县名，在江夏。
<br>
<br>　　注③正义即彭蠡湖口，北流出大江者。
<br>
<br>　　注④正义江都，扬州也。会稽，苏州也。</span>
<br>
<br>　　于是廷尉以王孙建辞连淮南王太子迁闻。上遣廷尉监因拜淮南中尉，逮捕太子。
<br>
<br>　　至淮南，淮南王闻，与太子谋召相﹑二千石，欲杀而发兵。召相，相至；内史以出
为解。中尉曰：“臣受诏使，不得见王。”王念独杀相而内史中尉不来，无益也，即罢
相。王犹豫，计未决。太子念所坐者谋刺汉中尉，所与谋者已死，以为口绝，乃谓王曰：
“髃臣可用者皆前系，今无足与举事者。王以非时发，恐无功，臣愿会逮。”王亦偷欲
休，①即许太子。太子即自刭，不殊。②伍被自诣吏，因告与淮南王谋反，反踪迹具如
此。
<br>
<br>　　<span style="font-size:10.5pt;color:'004060'">注①集解徐广曰：“偷，苟且也。”
<br>
<br>　　注②集解晋灼曰：“不殊，不死。”</span>
<br>
<br>　　吏因捕太子﹑王后，围王宫，尽求捕王所与谋反宾客在国中者，索得反具以闻。
<br>
<br>　　上下公卿治，所连引与淮南王谋反列侯二千石豪杰数千人，皆以罪轻重受诛。
<br>
<br>　　衡山王赐，淮南王弟也，当坐收，有司请逮捕衡山王。天子曰：“诸侯各以其国为
本，不当相坐。
<br>
<br>　　与诸侯王列侯会肄丞相诸侯议。”①赵王彭祖﹑列侯臣让等四十三人议，皆曰：
“淮南王安甚大逆无道，谋反明白，当伏诛。”胶西王臣端议曰：“淮南王安废法行邪，
怀诈伪心，以乱天下，荧惑百姓，倍畔宗庙，妄作妖言。春秋曰‘臣无将，将而诛’。
安罪重于将，谋反形已定。臣端所见其书节印图及他逆无道事验明白，甚大逆无道，当
伏其法。而论国吏二百石以上及比者，②宗室近幸臣不在法中者，不能相教，当皆免官
削爵为士伍，毋得宦为吏。其非吏，他赎死金二斤八两。③以章臣安之罪，使天下明知
臣子之道，毋敢复有邪僻倍畔之意。”丞相弘﹑廷尉汤等以闻，天子使宗正以符节治王。
未至，淮南王安自刭杀。④王后荼﹑太子迁诸所与谋反者皆族。天子以伍被雅辞多引汉
之美，欲勿诛。廷尉汤曰：“被首为王画反谋，被罪无赦。”遂诛被。国除为九江郡。
⑤
<br>
<br>　　<span style="font-size:10.5pt;color:'004060'">注①集解徐广曰：“诣都座就丞相共议也。”索隐会肄丞相者。案：肄，习也，音
异。
<br>
<br>　　注②集解徐广曰：“比吏而非真。”
<br>
<br>　　注③集解苏林曰：“非吏，故曰他。”
<br>
<br>　　注④集解徐广曰：“即位凡四十二年，元狩元年十月死。”
<br>
<br>　　注⑤集解徐广曰：“又为六安国，以陈县为都。”</span>
<br>
<br>　　衡山王赐，王后乘舒①生子三人，长男爽为太子，次男孝，次女无采。又姬徐来生
子男女四人，美人厥姬生子二人。衡山王﹑淮南王兄弟相责望礼节，闲不相能。衡山王
闻淮南王作为畔逆反具，亦心结宾客以应之，恐为所并。
<br>
<br>　　<span style="font-size:10.5pt;color:'004060'">注①正义衡山王后名也。</span>
<br>
<br>　　元光六年，衡山王入朝，其谒者韂庆有方术，欲上书事天子，王怒，故劾庆死罪，
强榜服之。衡山内史以为非是，却其狱。王使人上书告内史，内史治，言王不直。王又
数侵夺人田，坏人頉以为田。有司请逮治衡山王。天子不许，为置吏二百石以上。①衡
山王以此恚，与奚慈﹑张广昌谋，求能为兵法候星气者，日夜从容王密谋反事。②
<br>
<br>　　<span style="font-size:10.5pt;color:'004060'">注①集解如淳曰：“汉仪注吏四百石以下，自调除国中，今王恶，天子皆为置之。”
<br>
<br>　　注②集解徐广曰：“密，豫作计校。”</span>
<br>
<br>　　王后乘舒死，立徐来为王后。厥姬俱幸。两人相妒，厥姬乃恶王后徐来于太子曰：
“徐来使婢蛊道杀太子母。”太子心怨徐来。徐来兄至衡山，太子与饮，以刃刺伤王后
兄。王后怨怒，数毁恶太子于王。太子女弟无采，嫁弃归，与奴奸，又与客奸。太子数
让无采，无采怒，不与太子通。王后闻之，即善遇无采。无采及中兄孝少失母，附王后，
王后以计爱之，与共毁太子，王以故数击笞太子。元朔四年中，人有贼伤王后假母者，
①王疑太子使人伤之，笞太子。后王病，太子时称病不侍。孝﹑王后﹑无采恶太子：
“太子实不病，自言病，有喜色。”王大怒，欲废太子，立其弟孝。王后知王决废太子，
又欲并废孝。王后有侍者，善舞，王幸之，王后欲令侍者与孝乱以污之，欲并废兄弟而
立其子广代太子。太子爽知之，念后数恶己无已时，欲与乱以止其口。王后饮，太子前
为寿，因据王后股，求与王后卧。王后怒，以告王。王乃召，欲缚而笞之。太子知王常
欲废己立其弟孝，乃谓王曰：“孝与王御者奸，无采与奴奸，王强食，请上书。”即倍
王去。
<br>
<br>　　王使人止之，莫能禁，乃自驾追捕太子。太子妄恶言，王械系太子宫中。孝日益亲
幸。王奇孝材能，乃佩之王印，号曰将军，令居外宅，多给金钱，招致宾客。宾客来者，
微知淮南﹑衡山有逆计，日夜从容劝之。王乃使孝客江都人救赫﹑②陈喜作輣车镞矢，
③刻天子玺，将相军吏印。王日夜求壮士如周丘等，数称引吴楚反时计画，以约束。衡
山王非敢效淮南王求即天子位，畏淮南起并其国，以为淮南已西，发兵定江淮之闲而有
之，望如是。
<br>
<br>　　<span style="font-size:10.5pt;color:'004060'">注①集解汉书音义曰：“傅母属。”
<br>
<br>　　注②索隐救，汉书作“枚”。刘向别录云“易家有救氏注”也。
<br>
<br>　　注③集解徐广曰：“輣车，战车也，音扶萌反。”</span>
<br>
<br>　　元朔五年秋，衡山王当朝，*(六年)*过淮南，淮南王乃昆弟语，除前却，约束反具。
衡山王即上书谢病，上赐书不朝。
<br>
<br>　　元朔六年中，衡山王使人上书请废太子爽，立孝为太子。爽闻，即使所善白嬴①之
长安上书，言孝作輣车镞矢，与王御者奸，欲以败孝。白嬴至长安，未及上书，吏捕嬴，
以淮南事系。王闻爽使白嬴上书，恐言国阴事，即上书反告太子爽所为不道弃市罪事。
事下沛郡治。元*(朔七)**[狩元]*年冬，有司公卿下沛郡求捕所与淮南谋反者未得，得
陈喜于衡山王子孝家。吏劾孝首匿喜。孝以为陈喜雅数与王计谋反，恐其发之，闻律先
自告除其罪，又疑太子使白嬴上书发其事，即先自告，告所与谋反者救赫﹑陈喜等。廷
尉治验，公卿请逮捕衡山王治之。天子曰：“勿捕。”遣中尉安﹑②大行息③即问王，
王具以情实对。
<br>
<br>　　吏皆围王宫而守之。中尉大行还，以闻，公卿请遣宗正﹑大行与沛郡杂治王。
<br>
<br>　　王闻，即自刭杀。孝先自告反，除其罪；坐与王御婢奸，弃市。王后徐来亦坐蛊杀
前王后乘舒，及太子爽坐王告不孝，皆弃市。诸与衡山王谋反者皆族。国除为衡山郡。
<br>
<br>　　<span style="font-size:10.5pt;color:'004060'">注①索隐音盈，人姓名也。
<br>
<br>　　注②索隐案：汉书表司马安也。
<br>
<br>　　注③索隐案：汉书表李息也。</span>
<br>
<br>　　太史公曰：诗之所谓“戎狄是膺，荆舒是惩”，信哉是言也。淮南﹑衡山亲为骨肉，
疆土千里，列为诸侯，不务遵蕃臣职以承辅天子，而专挟邪僻之计，谋为畔逆，仍父子
再亡国，各不终其身，为天下笑。此非独王过也，亦其俗薄，臣下渐靡使然也。夫荆楚
僄勇轻悍，好作乱，乃自古记之矣。
<br>
<br>　　【索隐述赞】淮南多横，举事非正。天子宽仁，其过不更。轞车致祸，斗粟成咏。
王安好学，女陵作诇。兄弟不和，倾国殒命。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="119.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/118.htm by HTTrack Website Copier/3.x [XR&CO'2007], Thu, 21 Mar 2013 04:00:59 GMT -->
</html>
