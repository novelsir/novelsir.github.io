<html>

<!-- Mirrored from www.my285.com/shishu/shiji/006b.htm by HTTrack Website Copier/3.x [XR&CO'2007], Thu, 21 Mar 2013 05:04:13 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷六&nbsp;&nbsp;秦始皇本纪　第六
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　卢生说始皇曰：“臣等求芝奇药仙者常弗遇，类物有害之者。方中，人主时为微行
以辟恶鬼，恶鬼辟，真人至。人主所居而人臣知之，则害于神。真人者，入水不濡，入
火不 <img src="images/006a.bmp">，①陵云气，与天地久长。今上治天下，未能恬倓。愿上所居宫毋令人知，然后
不死之药殆可得也。”于是始皇曰：“吾慕真人，自谓‘真人’，不称‘朕’。”乃令
咸阳之旁二百里内宫观二百七十复道甬道相连，帷帐钟鼓美人充之，各案署不移徙。行
所幸，有言其处者，罪死。始皇帝幸梁山宫，②从山上见丞相车骑觽，弗善也。中人或
告丞相，丞相后损车骑。始皇怒曰：“此中人泄吾语。”案问莫服。当是时，诏捕诸时在旁者，皆杀之。自是后莫知行
之所在。听事，髃臣受决事，悉于咸阳宫。
<br>
<br>　　<span style="font-size:10.5pt;color:'004060'">注①正义而说反。
<br>
<br>　　注②集解徐广曰：“在好畤。”正义括地志云：“俗名望宫山，在雍州好畤县西十
二里，北去梁山九里。秦始皇*(起)**[纪]*‘从山上见丞相车骑觽，弗善’，即此山也。”</span>
<br>
<br>　　侯生①卢生相与谋曰：“始皇为人，天性刚戾自用，起诸侯，并天下，意得欲从，
以为自古莫及己。专任狱吏，狱吏得亲幸。博士虽七十人，特备员弗用。
<br>
<br>　　丞相诸大臣皆受成事，倚辨于上。上乐以刑杀为威，②天下畏罪持禄，莫敢尽忠。
上不闻过而日骄，下慑伏谩欺以取容。秦法，不得兼方③不验，辄死。
<br>
<br>　　然候星气者至三百人，皆良士，畏忌讳谀，不敢端言其过。天下之事无小大皆决于
上，上至以衡石量书，④日夜有呈，不中呈⑤不得休息。贪于权势至如此，未可为求仙
药。”于是乃亡去。始皇闻亡，乃大怒曰：“吾前收天下书不中用者尽去之。悉召文学
方术士甚觽，欲以兴太平，方士欲练以求奇药。⑥今闻韩觽⑦去不报，徐市等费以巨万
计，终不得药，徒奸利相告日闻。⑧卢生等吾尊赐之甚厚，今乃诽谤我，以重吾不德也。
诸生在咸阳者，吾使人廉问，或为訞言以乱黔首。”于是使御史悉案问诸生，诸生传相
告引，乃自除犯禁者四百六十余人，皆坑之咸阳，使天下知之，以惩后。益发谪徙边。
⑨始皇长子扶苏谏曰：“天下初定，远方黔首未集，诸生皆诵法孔子，今上皆重法绳之，
臣恐天下不安。唯上察之。”始皇怒，使扶苏北监蒙恬于上郡。⑩
<br>
<br>　　<span style="font-size:10.5pt;color:'004060'">注①集解说苑曰：“韩客侯生也。”
<br>
<br>　　注②正义乐，五孝反。
<br>
<br>　　注③集解徐广曰：“一云‘并力’。”正义言秦施法不得兼方者，令民之有方伎不
得兼两齐，试不验，辄赐死。言法酷。
<br>
<br>　　注④集解石百二十斤。正义衡，秤衡也。言表笺奏请，秤取一石，日夜有程期，不
满不休息。
<br>
<br>　　注⑤正义中，竹仲反。
<br>
<br>　　注⑥集解徐广曰：“一云‘欲以练求’。”
<br>
<br>　　注⑦正义音终。
<br>
<br>　　注⑧集解徐广曰：“一作‘闲’。”
<br>
<br>　　注⑨集解徐广曰：“表云徙于北河﹑榆中，耐徙三处。拜爵一级。”
<br>
<br>　　注⑩正义括地志云：“上郡故城在绥州上县东南五十里，秦之上郡城也。”</span>
<br>
<br>　　三十六年，荧惑守心。有坠星下东郡，至地为石，①黔首或刻其石曰“始皇帝死而
地分”。始皇闻之，遣御史逐问，莫服，尽取石旁居人诛之，因燔销其石。
<br>
<br>　　始皇不乐，使博士为仙真人诗，及行所游天下，传令②乐人鸊弦之。秋，使者从关
东夜过华阴平舒道，③有人持璧遮使者曰：“为吾遗滈池君。”④因言曰：“今年祖龙
死。”⑤使者问其故，因忽不见，置其璧去。使者奉璧具以闻。始皇默然良久，曰：
“山鬼固不过知一岁事也。”退言曰：“祖龙者，人之先也。”使御府视璧，乃二十八
年行渡江所沉璧也。于是始皇卜之，卦得游徙吉。迁北河榆中三万家。⑥拜爵一级。
<br>
<br>　　<span style="font-size:10.5pt;color:'004060'">注①集解徐广曰：“表云石昼陨。”
<br>
<br>　　注②正义传，逐恋反。令，力呈反。
<br>
<br>　　注③正义括地志云：“平舒故城在华州华阴县西北六里。水经注云‘渭水又东经平
舒北，城枕渭滨，半破沦水，南面通衢。昔秦之将亡也，江神送璧于华阴平舒道，即其
处也’。”
<br>
<br>　　注④集解服虔曰：“水神也。”张晏曰：“武王居镐，镐池君则武王也。武王伐商，
故神云始皇荒淫若纣矣，今亦可伐也。”孟康曰：“长安西南有滈池。”
<br>
<br>　　索隐按：服虔云水神，是也。江神以璧遗滈池之神，告始皇之将终也。且秦水德王，
故其君将亡，水神先自相告也。正义遗，庾季反。滈，湖老反。括地志云：“滈水源出
雍州长安县西北滈池。郦元注水经云‘滈水承滈池，北流入渭’。
<br>
<br>　　今按：滈池水流入来通渠，盖郦元误矣。”张晏云：“武王居滈，滈池君则武王也。
伐商，故神云始皇荒淫若纣矣，今武王可伐矣。”
<br>
<br>　　注⑤集解苏林曰：“祖，始也。龙，人君象。谓始皇也。”服虔曰：“龙，人之先
象也，言王亦人之先也。”应劭曰：“祖，人之先。龙，君之象。”
<br>
<br>　　注⑥正义谓北河胜州也。榆中即今胜州榆林县也。言徙三万家以应卜卦游徙吉也。</span>
<br>
<br>　　三十七年十月癸丑，始皇出游。左丞相斯从，右丞相去疾守。少子胡亥爱慕请从，
上许之。十一月，行至云梦，望祀虞舜于九疑山。①浮江下，观籍柯，渡海渚。②过丹
阳，③至钱唐。④临浙江，⑤水波恶，乃西百二十里从狭中渡。⑥上会稽，祭大禹，⑦
望于南海，而立石刻⑧颂秦德。其文曰：⑨
<br>
<br>　　<span style="font-size:10.5pt;color:'004060'">注①正义括地志云：“九疑山在永州唐兴县东南一百里。皇览頉墓记云舜頉在零陵
郡营浦县九疑山。”言始皇至云梦，望祭虞舜于九疑山也。
<br>
<br>　　注②正义括地志云：“舒州同安县东。”按：舒州在江中，疑“海”字误，即此州
也。
<br>
<br>　　注③正义括地志云：“丹阳郡故在润州江宁县东南五里，秦兼并天下，以为鄣郡也。”
<br>
<br>　　注④正义钱唐，今杭州县。
<br>
<br>　　注⑤集解晋灼曰：“其流东至会稽山阴而西折，故称浙。音折。”
<br>
<br>　　注⑥集解徐广曰：“盖在余杭也。顾夷曰‘余杭者，秦始皇至会稽经此，立为县’。”
<br>
<br>　　注⑦正义上音上掌反。越州会稽山上有夏禹穴及庙。
<br>
<br>　　注⑧索隐望于南海而刻石。三句为韵，凡二十四韵。
<br>
<br>　　注⑨正义此二颂三句为韵。其碑见在会稽山上。其文及书皆李斯，其字四寸，画如
小指，圆镌。今文字整顿，是小篆字。</span>
<br>
<br>　　皇帝休烈，平一宇内，德惠修长。①三十有七年，亲巡天下，周览远方。遂登会稽，
宣省习俗，黔首斋庄。髃臣诵功，本原事夡，追首高明。②秦圣临国，始定刑名，显陈
旧章。③初平法式，审别职任，以立恒常。六王专倍，贪戾毝猛，率觽自强。④暴虐恣
行，⑤负力而骄，数动甲兵。⑥阴通闲使，⑦以事合从，⑧行为辟方。⑨内饰诈谋，⑩
外来侵边，遂起祸殃。义威诛之，殄熄⑾暴悖，⑿乱贼灭亡。圣德广密，六合之中，被
泽无疆。皇帝并宇，兼听万事，远近毕清。运理髃物，考验事实，各载其名。贵贱并通，
善否陈前，靡有隐情。饰省宣义，⒀有子而嫁，⒁倍死不贞。防隔内外，禁止淫泆，男
女絜诚。夫为寄豭，⒂杀之无罪，男秉义程。妻为逃嫁，⒃子不得母，⒄咸化廉清。大
治濯俗，天下承风，蒙被休经。皆遵度轨，和安敦勉，莫不顺令。⒅黔首修絜，人乐同
则，⒆嘉保太平。后敬奉法，常治无极，舆舟不倾。从臣诵烈，⒇请刻此石，
光垂休铭。
<br>
<br>　　<span style="font-size:10.5pt;color:'004060'">注①索隐修亦长也，重文耳。王劭按张徽所录会稽南山秦始皇碑文，“修”作“攸”。
<br>
<br>　　注②索隐今检会稽刻石文“首”字作“道”，雅符人情也。
<br>
<br>　　注③正义作“彰”，音章。碑文作“画璋”也。
<br>
<br>　　注④正义碑文作“率觽邦强”。
<br>
<br>　　注⑤正义寒彭反。
<br>
<br>　　注⑥正义数音朔。
<br>
<br>　　注⑦正义闲，纪苋反，又如字。使，所吏反。
<br>
<br>　　注⑧正义合音合。从，子容反。
<br>
<br>　　注⑨正义行，下孟反。辟，匹亦反。
<br>
<br>　　注⑩索隐刻石文作“谋诈”。
<br>
<br>　　注⑾集解徐广曰：“音息。”
<br>
<br>　　注⑿正义殄，田典反。暴，白报反。悖音背。
<br>
<br>　　注⒀集解徐广曰：“省，一作‘非’。”正义饰音式。省，山景反。饰谓文饰也。
省，过也。
<br>
<br>　　注⒁正义谓夫死有子，弃之而嫁。
<br>
<br>　　注⒂索隐豭，牡猪也。言夫淫他室，若寄豭之猪也。豭音加。
<br>
<br>　　注⒃正义谓弃夫而逃嫁于人。
<br>
<br>　　注⒄正义言妻弃夫逃嫁，子乃失母。
<br>
<br>　　注⒅正义力呈反。
<br>
<br>　　注⒆正义乐音岳。
<br>
<br>　　注⒇正义从音才用反。烈，美也。所随巡从诸臣，咸诵美，请刻此石。</span>
<br>
<br>　　还过吴，从江乘渡。①并海上，北至琅邪。方士徐市等入海求神药，数岁不得，费
多，恐谴，乃诈曰：“蓬莱药可得，然常为大鲛鱼所苦，②故不得至，愿请善射与俱，
见则以连弩射之。”始皇梦与海神战，如人状。问占梦，博士曰：“水神不可见，以大
鱼蛟龙为候。今上祷祠备谨，而有此恶神，当除去，而善神可致。”乃令入海者赍捕巨
鱼具，而自以连弩候大鱼出射之。自琅邪北至荣成山，③弗见。至之罘，见巨鱼，射杀
一鱼。遂并海西。
<br>
<br>　　<span style="font-size:10.5pt;color:'004060'">注①集解地理志丹阳有江乘县。索隐地埋志丹阳有江乘县。正义乘音时升反。
江乘故县在润州句容县北六十里，本秦旧县也。渡谓济渡也。
<br>
<br>　　注②正义鲛音交。苦音苦故反。
<br>
<br>　　注③正义即成山也，在莱州。</span>
<br>
<br>　　至平原津而病。①始皇恶言死，髃臣莫敢言死事。上病益甚，乃为玺书赐公子扶苏
曰：“与丧会咸阳而葬。”书已封，在中车府令赵高②行符玺事所，未授使者。七月丙
寅，始皇崩于沙丘平台。③丞相斯为上崩在外，④恐诸公子及天下有变，乃秘之，不发
丧。棺载辒凉车中，⑤故幸宦者参乘，所至上食。百官奏事如故，宦者辄从辒凉车中可
其奏事。独子胡亥﹑赵高及所幸宦者五六人知上死。赵高故尝教胡亥书及狱律令法事，
胡亥私幸之。高乃与公子胡亥﹑丞相斯阴谋破去始皇所封书⑥赐公子扶苏者，而更诈为
丞相斯受始皇遗诏沙丘，立子胡亥为太子。更为书赐公子扶苏﹑蒙恬，数以罪，⑦*(其)
*赐死。语具在李斯传中。行，遂从井陉⑧抵九原。⑨会暑，上辒车臭，乃诏从官令车载
一石鲍鱼，⑩以乱其臭。
<br>
<br>　　<span style="font-size:10.5pt;color:'004060'">注①集解徐广曰：“渡河而西。”正义今德州平原县南六十里有张公故城，城东有
水津焉，后名张公渡，恐此平原郡古津也。汉书公孙弘平津侯，亦近此。
<br>
<br>　　盖平津此津，始皇渡此津而疾。
<br>
<br>　　注②集解伏俨曰：“主乘舆路车。”
<br>
<br>　　注③集解徐广曰：“年五十。沙丘去长安二千余里。赵有沙丘宫，在钜鹿，武灵王
之死处。”正义括地志云：“沙丘台在邢州平乡县东北二十里。又云平乡县东北四十里。”
按：始皇崩在沙丘之宫，平台之中。邢州去京一千六百五十里。
<br>
<br>　　注④正义为，于伪反。
<br>
<br>　　注⑤正义棺音馆。又古患反。
<br>
<br>　　注⑥正义去，丘吕反。
<br>
<br>　　注⑦正义数音色具反。
<br>
<br>　　注⑧集解徐广曰：“在常山。”
<br>
<br>　　注⑨正义抵，丁礼反。抵，至也。从沙丘至胜州三千里。
<br>
<br>　　注⑩正义鲍，白卯反。</span>
<br>
<br>　　行从直道至咸阳，发丧。太子胡亥袭位，为二世皇帝。九月，葬始皇郦山。始皇初
即位，穿治郦山，及并天下，天下徒送诣七十余万人，穿三泉，下铜①而致旘，宫观百
官奇器珍怪徙臧满之。②令匠作机弩矢，有所穿近者辄射之。
<br>
<br>　　以水银为百川江河大海，机相灌输，③上具天文，下具地理。以人鱼膏为烛，④度
不灭者久之。⑤二世曰：“先帝后宫非有子者，出焉不宜。”皆令从死，死者甚觽。葬
既已下，或言工匠为机，臧皆知之，臧重即泄。大事毕，已臧，闭中羡，⑥下外羡门，
尽闭工匠臧者，无复出者。树草木以象山。⑦
<br>
<br>　　<span style="font-size:10.5pt;color:'004060'">注①集解徐广曰：“一作‘锢’。锢，铸塞。”正义颜师古云：“三重之泉，言至
水也。”
<br>
<br>　　注②正义言頉内作宫观及百官位次，奇器珍怪徙满頉中。臧，才浪反。
<br>
<br>　　注③正义灌音馆。输音戍。
<br>
<br>　　注④集解徐广曰：“人鱼似，四龏。”正义广志云：“欎鱼声如小儿啼，有四足，
形如鳢，可以治牛，出伊水。”异物志云：“人鱼似人形，长尺余。不堪食。皮利于鲛
鱼，锯材木入。项上有小穿，气从中出。秦始皇頉中以人鱼膏为烛，即此鱼也。出东海
中，今台州有之。”按：今帝王用漆灯頉中，则火不灭。
<br>
<br>　　注⑤正义度音田洛反。
<br>
<br>　　注⑥正义音延，下同。谓頉中神道。
<br>
<br>　　注⑦集解皇览曰：“坟高五十余丈，周回五里余。”正义关中记云：“始皇陵在骊
山。泉本北流，障使东西流。有土无石，取大石于渭*(山)**[南]*诸山。”
<br>
<br>　　括地志云：“秦始皇陵在雍州新丰县西南十里。”</span>
<br>
<br>　　二世皇帝元年，年二十一。①赵高为郎中令，②任用事。二世下诏，增始皇寝庙牺
牲及山川百祀之礼。令髃臣议尊始皇庙。髃臣皆顿首言曰：“古者天子七庙，诸侯五，
大夫三，虽万世世不轶毁。③今始皇为极庙，四海之内皆献贡职，增牺牲，礼咸备，毋
以加。先王庙或在西雍，④或在咸阳。天子仪当独奉酌祠始皇庙。自襄公已下轶毁。所
置凡七庙。髃臣以礼进祠，以尊始皇庙为帝者祖庙。皇帝复自称‘朕’。”
<br>
<br>　　<span style="font-size:10.5pt;color:'004060'">注①集解徐广曰：“表云十月戊寅，大赦罪人。”
<br>
<br>　　注②集解汉书百官表曰：“秦官，掌宫殿门户。”
<br>
<br>　　注③正义轶，徒结反。
<br>
<br>　　注④正义于用反。西雍在咸阳西，今岐州雍县故城是也。又一云西雍，雍西县也。</span>
<br>
<br>　　二世与赵高谋曰：“朕年少，初即位，黔首未集附。先帝巡行郡县，以示强，威服
海内。今晏然不巡行，即见弱，毋以臣畜天下。”春，二世东行郡县，李斯从。到碣石，
并海，南至会稽，而尽刻始皇所立刻石，石旁着①大臣从者名，以章先帝成功盛德焉：
<br>
<br>　　<span style="font-size:10.5pt;color:'004060'">注①正义丁略反。</span>
<br>
<br>　　皇帝曰：“金石刻尽始皇帝所为也。今袭号而金石刻辞不称①始皇帝，其于久远也
②如后嗣为之者，不称成功盛德。”丞相臣斯﹑臣去疾﹑③御史大夫臣德昧死言：“臣
请具刻诏书刻石，因明白矣。臣昧死请。”制曰：“可。”
<br>
<br>　　遂至辽东而还。
<br>
<br>　　<span style="font-size:10.5pt;color:'004060'">注①正义尺证反。
<br>
<br>　　注②正义二世言始灭六国，威振古今，自五帝三王未及，既已袭位，而见金石尽刻
其颂，不称始皇成功盛德甚远矣。
<br>
<br>　　注③集解徐广曰：“姓冯。”正义去，丘吕反。</span>
<br>
<br>　　于是二世乃遵用赵高，申法令。乃阴与赵高谋曰：“大臣不服，官吏尚强，及诸公
子必与我争，为之柰何？”高曰：“臣固愿言而未敢也。先帝之大臣，皆天下累世名贵
人也，积功劳世以相传久矣。今高素小贱，陛下幸称举，令在上位，管中事。大臣鞅鞅，
特以貌从臣，其心实不服。今上出，不因此时案郡县守尉有罪者诛之，上以振威天下，
下以除去上生平所不可者。今时不师文而决于武力，愿陛下遂从时毋疑，即髃臣不及谋。
明主收举余民，贱者贵之，贫者富之，远者近之，则上下集而国安矣。”二世曰：“善。”
乃行诛大臣及诸公子，以罪过连逮少近官三郎，①无得立者，而六公子戮死于杜。公子
将闾昆弟三人囚于内宫，议其罪独后。二世使使令将闾曰：“公子不臣，罪当死，吏致
法焉。”
<br>
<br>　　将闾曰：“阙廷之礼，吾未尝敢不从宾赞也；廊庙之位，吾未尝敢失节也；受命应
对，吾未尝敢失辞也。何谓不臣？愿闻罪而死。”使者曰：“臣不得与谋，奉书从事。”
将闾乃仰天大呼天者三，曰：“天乎！吾无罪！”昆弟三人皆流涕拔剑自杀。宗室振恐。
髃臣谏者以为诽谤，大吏持禄取容，黔首振恐。
<br>
<br>　　<span style="font-size:10.5pt;color:'004060'">注①索隐逮训及也。谓连及俱被捕，故云连逮。少，小也。近，近侍之臣。
<br>
<br>　　三郎谓中郎﹑外郎﹑散郎。正义汉书百官表云有议郎﹑中郎﹑散郎，又有左右三将，
谓郎中﹑车郎﹑户郎。</span>
<br>
<br>　　四月，二世还至咸阳，曰：“先帝为咸阳朝廷小，故营阿房宫为室堂。未就，会上
崩，罢其作者，复土①郦山。郦山事大毕，今释阿房宫弗就，则是章先帝举事过也。”
<br>
<br>　　复作阿房宫。外抚四夷，如始皇计。尽征其材士②五万人为屯韂咸阳，令教射狗马
禽兽。当食者多，③度不足，下调④郡县转输菽粟刍矒，皆令自赍粮食，咸阳三百里内
不得食其谷。用法益刻深。
<br>
<br>　　<span style="font-size:10.5pt;color:'004060'">注①正义谓出土为陵，既成，还复其土，故言复土。
<br>
<br>　　注②正义谓材官蹶张之士。
<br>
<br>　　注③正义谓材士及狗马。
<br>
<br>　　注④正义度，田洛反。下，行嫁反。调，田吊反。谓下令调敛也。</span>
<br>
<br>　　七月，戍卒陈胜①等反故荆地，为“张楚”。②胜自立为楚王，居陈，遣诸将徇地。
山东郡县少年苦秦吏，皆杀其守尉令丞反，以应陈涉，相立为侯王，合从西乡，名为伐
秦，不可胜数也。谒者③使东方来，以反者闻二世。二世怒，下吏。后使者至，上问，
对曰：“髃盗，郡守尉方逐捕，今尽得，不足忧。”
<br>
<br>　　上悦。武臣自立为赵王，魏咎为魏王，田儋④为齐王。沛公起沛。项梁举兵会稽郡。
<br>
<br>　　<span style="font-size:10.5pt;color:'004060'">注①正义音升。
<br>
<br>　　注②集解李奇曰：“张大楚国也。”
<br>
<br>　　注③集解汉书百官表曰：“谒者，秦官，掌宾赞受事。”
<br>
<br>　　注④集解服虔曰：“音负担。”</span>
<br>
<br>　　二年冬，陈涉所遣周章等将西至戏，①兵数十万。二世大惊，与髃臣谋曰：“柰何？”
少府章邯曰：②“盗已至，觽强，今发近县不及矣。郦山徒多，请赦之，授兵以击之。”
二世乃大赦天下，使章邯将，击破周章军而走，遂杀章曹阳。③二世益遣长史司马欣﹑
董翳佐章邯击盗，杀陈胜城父，④破项梁定陶，⑤灭魏咎临济。⑥楚地盗名将已死，章
邯乃北渡河，击赵王歇等于钜鹿。⑦
<br>
<br>　　<span style="font-size:10.5pt;color:'004060'">注①集解应劭曰：“戏，弘农湖西界也。”孟康曰：“水名，今戏亭是也。”
<br>
<br>　　苏林曰：“邑名，在新丰东南三十里。”正义戏音许宜反。括地志云：“戏水源出
雍州新丰县西南骊山。水经注云戏水出骊山冯公谷，东北流。今新丰县东北十一里戏水
当官道，即其处。”
<br>
<br>　　注②集解汉书百官表曰：“少府，秦官。”应劭曰：“掌山泽陂池之税，名曰禁钱，
以给私养，自别为藏。少者小也，故称少府。”正义邯，胡甘反。
<br>
<br>　　注③集解晋灼曰；“亭名，在弘农东十三里。魏武帝改曰好阳。”正义括地志云：
“曹阳故亭一名好阳亭，在陕州桃林县东南十四里，即章邯杀周文处。”
<br>
<br>　　注④正义父音甫。括地志云：“城父，亳州所理县。”
<br>
<br>　　注⑤正义今曹州定陶县。
<br>
<br>　　注⑥正义今齐州县。
<br>
<br>　　注⑦正义括地志云：“邢州平乡县城，本钜鹿，[王]离围赵王歇即此城。”</span>
<br>
<br>　　赵高说二世曰：“先帝临制天下久，故髃臣不敢为非，进邪说。今陛下富于春秋，
初即位，柰何与公卿廷决事？事即有误，示髃臣短也。天子称朕，固不闻声。” ①于是二世常居禁中，②与高决诸事。其后公卿希得朝见，盗贼益多，而关中卒发东击盗者毋已。右丞相去疾﹑左丞相斯﹑将军冯劫进谏曰：“关东髃盗并起，秦发兵诛
击，所杀亡甚觽，然犹不止。盗多，皆以戌漕转作事苦，赋税大也。请且止阿房宫作者，
减省③四边戍转。”二世曰：“吾闻之韩子曰：‘尧舜采椽不刮，④茅茨不翦，饭土塯，
⑤啜土形，⑥虽监门之养，⑦不觳于此。⑧禹凿龙门，通大夏，⑨决河亭水，⑩放之海，
身自持筑臿，⑾胫毋毛，臣虏之劳不烈于此矣。’③凡所为贵有天下者，得肆意极欲，
主重⒀明法，下不敢为非，以制御海内矣。夫虞﹑夏之主，贵为天子，亲处穷苦之实，
以徇百姓，尚何于法？朕尊万乘，毋其实，吾欲造千乘之驾，万乘之属，充吾号名。且
先帝起诸侯，兼天下，天下已定，外攘四夷以安边竟，⒁作宫室以章得意，而君观
先帝功业有绪。今朕即位二年之闲，髃盗并起，君不能禁，又欲罢先帝之所为，是上毋
以报先帝，次不为朕尽忠力，⒂何以在位？”下去疾﹑斯﹑劫吏，案责他罪。去疾、劫
曰：“将相不辱。”自杀。斯卒囚，⒃就五刑。
<br>
<br>　　<span style="font-size:10.5pt;color:'004060'">注①索隐一作“固闻声”。言天子常处禁中，臣下属望，纔有兆朕，闻其声耳，不
见其形也。
<br>
<br>　　注②集解蔡邕曰：“禁中者，门户有禁，非侍御者不得入，故曰禁中。”
<br>
<br>　　注③正义上色反。
<br>
<br>　　注④索隐采，木名。刮音括。
<br>
<br>　　注⑤集解徐广曰：“吕静云饭器谓之簋。”索隐如字，一音镂。一作“簋”。
<br>
<br>　　注⑥集解如淳曰：“土形，饭器之属，瓦器也。”索隐饭器，以瓦为之。
<br>
<br>　　注⑦正义以让反。
<br>
<br>　　注⑧索隐谓监门之卒。养即卒也，有畼养卒。觳音学，谓尽也。又占学反。
<br>
<br>　　正义又苦角反。尔雅云：“觳，尽也。”言尧舜采椽不刮，茅茨不翦，饭土塯，啜
土形，虽监守门之人，供养亦不尽此之疏陋也。
<br>
<br>　　注⑨正义括地志云：“大夏，今并州晋阳及汾、绛等州是。昔高辛氏子实沈居之，
西近河。”言禹凿龙门，河水道，得大通，并州之地不壅溢也。
<br>
<br>　　注⑩正义亭，平也。又云“决亭壅之水。”
<br>
<br>　　注⑾正义臿音初洽反，筑墙杵也。臿，锹也。尔雅云：“锹谓之臿。”
<br>
<br>　　注⑿正义烈，美也。言臣虏之劳，犹不美于此矣。又烈，酷也。禹凿龙门，通大夏，
道决黄河洪水放之海，身持锹杵，使膝胫无毛，贱臣奴虏之勤劳，不酷烈于此辛苦矣。
<br>
<br>　　注⒀正义直拱反。
<br>
<br>　　注⒁正义音境。
<br>
<br>　　注⒂正义为，于伪反。
<br>
<br>　　注⒃正义卒，子律反。囚，在由反。谓禁锢也。</span>
<br>
<br>　　三年，章邯等将其卒围钜鹿，楚上将军项羽将楚卒往救钜鹿。冬，赵高为丞相，竟
案李斯杀之。夏，章邯等战数却，二世使人让邯，邯恐，使长史欣请事。赵高弗见，又
弗信。欣恐，亡去，高使人捕追不及。欣见邯曰：“赵高用事于中，将军有功亦诛，无
功亦诛。”项羽急击秦军，虏王离，邯等遂以兵降诸侯。八月己亥，①赵高欲为乱，恐
髃臣不听，乃先设验，持鹿献于二世，曰：“马也。”
<br>
<br>　　二世笑曰：“丞相误邪？谓鹿为马。”问左右，左右或默，或言马以阿顺赵高。或言鹿*(者)*，高因阴中诸言鹿者以法。后髃臣皆畏高。
<br>
<br>　　<span style="font-size:10.5pt;color:'004060'">注①集解徐广曰：“一作‘卯’。”</span>
<br>
<br>　　高前数言“关东盗毋能为也”，及项羽虏秦将王离等钜鹿下而前，章邯等军数却，
上书请益助，燕、赵、齐、楚、韩、魏皆立为王，自关以东，大氐①尽畔秦吏应诸侯，
诸侯咸率其众西乡。沛公将数万人已屠武关，使人私于高，高恐二世怒，诛及其身，乃
谢病不朝见。二世梦白虎啮其左骖马，杀之，心不乐，怪问占梦。卜曰：“泾水为祟。”
②二世乃斋于望夷宫，③欲祠泾，沈四白马。使使责让高以盗贼事。高惧，乃阴与其貋
咸阳令阎乐、其弟赵成谋曰：“上不听谏，今事急，欲归祸于吾宗。吾欲易置上，更立
公子婴。子婴仁俭，百姓皆载其言。”使郎中令为内应，④诈为有大贼，令乐召吏发卒，
追劫乐母置高舍。遣乐将吏卒千余人至望夷宫殿门，缚韂令仆射，曰：“贼入此，何不
止？”韂令曰：“周庐设卒甚谨，⑤安得贼敢入宫？”乐遂斩韂令，直将吏入’行射，
郎宦者大惊，或走或格，格者辄死，死者数十人。
<br>
<br>　　郎中令与乐俱入，射上幄坐帏。二世怒，召左右，左右皆惶扰不斗。旁有宦者一人，
侍不敢去。二世入内，谓曰：“公何不蚤告我？乃至于此！”宦者曰：“臣不敢言，故
得全。使臣蚤言，皆已诛，安得至今？”阎乐前即二世数曰：“足下骄恣，⑥诛杀无道，
天下共畔足下，足下其自为计。”二世曰：“丞相可得见否？”乐曰：“不可。”二世
曰：“吾愿得一郡为王。”弗许。又曰：“愿为万户侯。”弗许。曰：“愿与妻子为黔
首，比诸公子。”阎乐曰：“臣受命于丞相，为天下诛足下，足下虽多言，臣不敢报。”
麾其兵进。二世自杀。
<br>
<br>　　<span style="font-size:10.5pt;color:'004060'">注①正义丁礼反。氐犹略。
<br>
<br>　　注②正义虽遂反。
<br>
<br>　　注③集解张晏曰：“望夷宫在长陵西北长平观道东故亭处是也。临泾水作之，以望
北夷。”正义括地志云：“秦望夷宫在雍州咸阳县东南八里。张晏云临泾水作之，望北
夷。”
<br>
<br>　　注④集解徐广曰：“一云郎中令赵成。”
<br>
<br>　　注⑤集解西京赋曰：“徼道外周，千庐内傅。”薛综曰：“士傅宫外，内为庐舍，
昼则巡行非常，夜则警备不虞。”
<br>
<br>　　注⑥集解蔡邕曰：“髃臣士庶相与言，曰殿下、阁下、足下、侍者、执事，皆谦类。”</span>
<br>
<br>　　阎乐归报赵高，赵高乃悉召诸大臣公子，告以诛二世之状。曰：“秦故王国，始皇
君天下，故称帝。今六国复自立，秦地益小，乃以空名为帝，不可。宜为王如故，便。”
立二世之兄子公子婴为秦王。以黔首葬二世杜南宜春苑中。令子婴斋，当庙见，受王玺。
斋五日，子婴与其子二人谋曰：“丞相高杀二世望夷宫，恐髃臣诛之，乃详以义立我。
①我闻赵高乃与楚约，灭秦宗室而王关中。今使我斋见庙，此欲因庙中杀我。我称病不
行，丞相必自来，来则杀之。”高使人请子婴数辈，子婴不行，高果自往，曰：“宗庙
重事，王柰何不行？”子婴遂刺杀高于斋宫，三族高家以徇咸阳。子婴为秦王四十六日，
楚将沛公破秦军入武关，遂至霸上，②使人约降子婴。子婴即系颈以组，白马素车，③
奉天子玺符，降轵道旁。④沛公遂入咸阳，封宫室府库，还军霸上。居月余，诸侯兵至，
项籍为从长，⑤杀子婴及秦诸公子宗族。遂屠咸阳，烧其宫室，虏其子女，收其珍宝货
财，诸侯共分之。灭秦之后，各分其地为三，名曰雍王、塞王、翟王，号曰三秦。项羽
为西楚霸王，主命分天下王诸侯，秦竟灭矣。后五年，天下定于汉。
<br>
<br>　　<span style="font-size:10.5pt;color:'004060'">注①集解详音羊。
<br>
<br>　　注②集解应劭曰：“霸水上地名，在长安东三十里。古名滋水，秦穆公更名霸水。”
<br>
<br>　　注③集解应劭曰：“组者，天子黻也。系颈者，言欲自杀。素车白马，丧人之服也。”
<br>
<br>　　注④集解徐广曰：“在霸陵。”骃案：苏林曰“亭名，在长安东十三里”。
<br>
<br>　　注⑤索隐谓合关东为从长也。</span>
<br>
<br>　　太史公曰：秦之先伯翳，尝有勋于唐虞之际，受土赐姓。及殷夏之闲微散。至周之
衰，秦兴，邑于西垂。自缪公以来，稍蚕食诸侯，竟成始皇。始皇自以为功过五帝，地
广三王，而羞与之侔。善哉乎贾生推言之也！曰：秦并兼诸侯山东三十余郡，缮津关，据险塞，修甲兵而守之。然陈涉以戍卒散乱之
觽数百，奋臂大呼，不用弓戟之兵，鉏櫌白梃，①望屋而食，②横行天下。③秦人阻险
不守，关梁不阖，长戟不刺，强弩不射。楚师深入，战于鸿门，曾无藩篱之艰。于是山
东大扰，诸侯并起，豪俊相立。④秦使章邯将而东征，章邯因以三军之觽要市于外，⑤
以谋其上。髃臣之不信，可见于此矣。子婴立，遂不寤。藉使子婴有庸主之材，仅得中
佐，山东虽乱，秦之地可全而有，宗庙之祀未当绝也。
<br>
<br>　　<span style="font-size:10.5pt;color:'004060'">注①集解徐广曰：“櫌，田器，音忧。”索隐徐以櫌为田器，非也。孟康以櫌为鉏
柄，盖得其近也。
<br>
<br>　　注②索隐言其兵蚕食天下，不裹粮而行。
<br>
<br>　　注③索隐谓轻前敌，不部伍旅进也。舞阳侯曰“横行匈奴中”是也。
<br>
<br>　　注④集解骃案：鹖冠子曰“德万人者谓之俊，德千人者谓之豪，德百人者谓之英”。
索隐谓武臣、田儋、魏豹之属。
<br>
<br>　　注⑤索隐此评失也。章邯之降，由赵高用事，不信任军将，一则恐诛，二则楚兵既
盛，王离见虏，遂以兵降耳。非三军要市于外以求封明矣。要，平声。</span>
<br>
<br>　　秦地被山带河以为固，四塞之国也。自缪公以来，至于秦王，二十余君，常为诸侯
雄。岂世世贤哉？其势居然也。且天下尝同心并力而攻秦矣。当此之世，贤智并列，良
将行其师，贤相通其谋，然困于阻险而不能进，秦乃延入战而为之开关，百万之徒逃北
而遂坏。岂勇力智能不足哉？形不利，势不便也。秦小邑并大城，①守险塞而军，高垒
毋战，闭关据阨，荷戟而守之。诸侯起于匹夫，以利合，非有素王之行也。其交未亲，
其下未附，名为亡秦，其实利之也。
<br>
<br>　　彼见秦阻之难犯也，必退师。安土息民，②以待其敝，收弱扶罢，以令大国之君，
不患不得意于海内。贵为天子，富有天下，而身为禽者，其救败非也。
<br>
<br>　　<span style="font-size:10.5pt;color:'004060'">注①集解徐广曰：“大，一作‘小’。”
<br>
<br>　　注②索隐贾谊书“安”作“案”。</span>
<br>
<br>　　秦王足己不问，遂过而不变。二世受之，因而不改，暴虐以重祸。子婴孤立无亲，
危弱无辅。三主惑而终身不悟，亡，不亦宜乎？当此时也，世非无深虑知化之士也，然
所以不敢尽忠拂过者，秦俗多忌讳之禁，忠言未卒于口而身为戮没矣。故使天下之士，
倾耳而听，重足而立，拑口而不言。是以三主失道，忠臣不敢谏，智士不敢谋，天下已
乱，奸不上闻，岂不哀哉！先王知雍蔽之伤国也，故置公卿大夫士，以饰法设刑，而天
下治。其强也，禁暴诛乱而天下服。
<br>
<br>　　其弱也，五伯征而诸侯从。其削也，内守外附而社稷存。故秦之盛也，繁法严刑而
天下振；及其衰也，百姓怨望而海内畔矣。故周五序①得其道，而千余岁不绝。秦本末
并失，故不长久。由此观之，安危之统相去远矣。野谚曰“前事之不忘，后事之师也”。
是以君子为国，观之上古，验之当世，参以人事，察盛衰之理，审权势之宜，去就有序，
变化有时，故旷日长久而社稷安矣。
<br>
<br>　　<span style="font-size:10.5pt;color:'004060'">注①索隐贾谊书“五”作“王”。</span>
<br>
<br>　　秦孝公据殽函之固，拥雍州之地，君臣固守而窥周室，有席卷天下，①包举宇内，
囊括四海之意，②并吞八荒之心。当是时，商君佐之，③内立法度，务耕织，修守战之
备，外连衡而斗诸侯，④于是秦人拱手而取西河之外。
<br>
<br>　　<span style="font-size:10.5pt;color:'004060'">注①索隐按：春秋纬曰诸侯冰散席卷也。
<br>
<br>　　注②集解张晏曰：“括，结囊也。言其能包含天下。”索隐注同。
<br>
<br>　　注③索隐商君，卫公孙鞅，仕秦为左庶长，遂为秦制法，孝公致霸，封之于商，号
商君。
<br>
<br>　　注④索隐战国策曰：“苏秦亦为秦连衡。”高诱曰：“合关东从通之秦，故曰连衡
也。”</span>
<br>
<br>　　孝公既没，惠王、武王蒙故业，因遗册，南兼汉中，西举巴、蜀，东割膏腴之地，
收要害之郡。诸侯恐惧，会盟而谋弱秦，不爱珍器重宝肥美之地，以致天下之士，合从
缔交，①相与为一。当是时，齐有孟尝，赵有平原，楚有春申，魏有信陵。此四君者，
皆明知而忠信，宽厚而爱人，尊贤重士，约从离衡，②并韩、魏、燕、楚、齐、赵、宋、
韂、中山之觽。于是六国之士③有宁越、徐尚、苏秦、杜赫之属为之谋，④齐明、周最、
陈轸、昭滑、楼缓、翟景、苏厉、乐毅之徒通其意，⑤吴起、孙膑、带佗、儿良、王廖、
田忌、廉颇、赵奢之朋制其兵。⑥常以十倍之地，百万之众，叩关而攻秦。秦人开关延
敌，九国之师逡巡遁逃而不敢进。秦无亡矢遗镞之费，而天下诸侯已困矣。于是从散约
解，争割地而奉秦。秦有余力而制其敝，追亡逐北，伏尸百万，流血漂卤。 ⑦因利乘便，宰割天下，分裂河山，强国请服，弱国入朝。延及孝文王、庄襄王，享国日浅，国家无事。
<br>
<br>　　<span style="font-size:10.5pt;color:'004060'">注①集解汉书音义曰：“缔，结也。”
<br>
<br>　　注②索隐言孟尝等四君皆为其国共相约结为从，以离散秦之横。
<br>
<br>　　注③索隐六国者，韩、魏、赵、燕、齐、楚是也。与秦为七国，亦谓之七雄。又六国与宋、韂、中山为九国。其三国盖微，又前亡。
<br>
<br>　　注④集解徐广曰：“越，一作‘经’。或自别有此人，不必宁越也。”索隐宁越，
赵人，贾谊作“宁越”。徐尚，未详。苏秦，东周洛阳人。吕氏春秋“杜赫以安天下说
周昭文君”，高诱曰“杜赫，周人也”。
<br>
<br>　　注⑤索隐战国策齐明，东周臣，后仕秦、楚及韩。周最，周之公子，亦仕秦。
<br>
<br>　　陈轸，夏人，亦仕秦。昭滑，楚人。楼缓，魏文侯弟，所谓楼子也。苏厉，秦之弟，
仕齐。乐毅本齐臣，入燕，燕昭王以客礼待之，以为亚卿。翟景，未详也。
<br>
<br>　　注⑥索隐吴起，韂人，事魏文侯为将。孙膑，孙武之后也。吕氏春秋曰“王廖贵先，
儿良贵后”，二人皆天下之豪士。田忌，齐将也。廉颇，赵将也。赵奢亦赵之将。
<br>
<br>　　注⑦集解徐广曰：“卤，楯也。”</span>
<br>
<br>　　及至秦王，续六世之余烈，①振长策而御宇内，吞二周而亡诸侯，履至尊而制六合，
执棰拊②以鞭笞天下，威振四海。南取百越之地，③以为桂林、象郡，百越之君俛首系
颈，委命下吏。乃使蒙恬北筑长城而守藩篱，却匈奴七百余里，胡人不敢南下而牧马，
士不敢弯弓而报怨。于是废先王之道，焚百家之言，以愚黔首。堕名城，④杀豪俊，收
天下之兵聚之咸阳，销锋铸鐻，以为金人十二，以弱黔首之民。然后斩华为城，⑤因河
为津，据亿丈之城，临不测之溪以为固。良将劲弩守要害之处，信臣精卒陈利兵而谁何，
⑥天下以定。秦王之心，自以为关中之固，金城千里，⑦子孙帝王万世之业也。
<br>
<br>　　<span style="font-size:10.5pt;color:'004060'">注①集解张晏曰：“孝公、惠文王、武王、昭王、孝文王、庄襄王。”
<br>
<br>　　注②集解徐广曰：“拊，拍也，音府。一作‘槁朴’。”索隐贾本论作“槁朴”。
<br>
<br>　　注③集解韦昭曰：“越有百邑。”
<br>
<br>　　注④集解应劭曰：“坏坚城，恐人复阻以害己也。”
<br>
<br>　　注⑤集解徐广曰：“斩，一作‘践’。”骃案：服虔曰“断华山为城”。索隐斩，
亦作“践”，亦出贾本论。又崔浩云：“践，登也。”
<br>
<br>　　注⑥集解如淳曰：“何犹问也。”索隐崔浩云：“何或为‘呵’。”汉旧仪：“宿
韂郎官分五夜谁呵，呵夜行者谁也。”何呵字同。
<br>
<br>　　注⑦索隐金城，言其实且坚也。韩子曰“虽有金城汤池”，汉书张良亦曰“关中所
谓金城千里，天府之国。”</span>
<br>
<br>　　秦王既没，余威振于殊俗。陈涉，瓮牖绳枢之子，①甿隶之人，②而迁徙之徒，才
能不及中人，非有仲尼、墨翟之贤，陶朱、猗顿之富，蹑足行伍之闲，而倔起什伯之中，
③率罢散之卒，将数百之众，而转攻秦。斩木为兵，揭竿为旗，天下云集响应，赢粮而
景从，山东豪俊遂并起而亡秦族矣。
<br>
<br>　　<span style="font-size:10.5pt;color:'004060'">注①集解服虔曰：“以绳系户枢也。”孟康曰：“瓦瓮为也。”
<br>
<br>　　注②集解如淳曰：“甿，古‘氓’字。氓，民也。”
<br>
<br>　　注③集解汉书音义曰：“首出十长百长之中。”如淳曰：“时皆辟屈在十百之中。”</span>
<br>
<br>　　且夫天下非小弱也，雍州之地，殽函之固自若也。①陈涉之位，非尊于齐﹑楚﹑燕
﹑赵﹑韩﹑魏﹑宋﹑韂﹑中山之君；鉏櫌棘矜，②非锬于句戟长铩也； ③适戍之觽，非抗于九国之师；深谋远虑，行军用兵之道，非及乡时之士也。然而成败异变，功业相反也。试使山东之国与陈涉度长絜大，④比权量力，则不可
同年而语矣。然秦以区区之地，千乘之权，招八州而朝同列，百有余年矣。然后以六合
为家，殽函为宫，一夫作难而七庙堕，身死人手，为天下笑者，何也？仁义不施而攻守
之势异也。
<br>
<br>　　<span style="font-size:10.5pt;color:'004060'">注①集解韦昭曰：“殽谓二殽。函，函谷关也。”
<br>
<br>　　注②集解服虔曰：“以鉏柄及棘作矛槿也。”如淳曰：“櫌椎，块椎也。”
<br>
<br>　　注③集解徐广曰：“锬，一作‘铦’。”骃案：如淳曰“长刃矛也”。又曰“钩戟
似矛，刃下有铁，横方上钩曲也”。铩音所拜反。
<br>
<br>　　注④集解汉书音义曰：“‘絜东’之‘絜’。”</span>
<br>
<br>　　秦并海内，兼诸侯，南面称帝，①以养四海，天下之士斐然乡风，若是者何也？曰：
近古之无王者久矣。周室卑微，五霸既殁，令不行于天下，是以诸侯力政，强侵弱，觽
暴寡，兵革不休，士民罢敝。今秦南面而王天下，是上有天子也。既元元之民冀得安其
性命，莫不虚心而仰上，当此之时，守威定功，安危之本在于此矣。
<br>
<br>　　<span style="font-size:10.5pt;color:'004060'">注①集解徐广曰：“一本有此篇，无前者‘秦孝公’已下，而又以‘秦并兼诸侯山
东三十余郡’继此末也。”索隐按：贾谊过秦论以“孝公”已下为上篇，“秦兼并诸侯
山东三十余郡”为下篇。邹诞生云“太史公删贾谊过秦篇着此论，富其义而省其辞。咛
先生增续既已混殽，而世俗小智不唯删省之旨，合写本论于此，故不同也。今颇亦不可
分别”。</span>
<br>
<br>　　秦王怀贪鄙之心，行自奋之智，不信功臣，不亲士民，废王道，立私权，禁文书而
酷刑法，先诈力而后仁义，以暴虐为天下始。夫并兼者高诈力，安定者贵顺权，此言取
与守不同术也。秦离战国而王天下，其道不易，其政不改，是其所以取之守之者*[无]*
异也。孤独而有之，故其亡可立而待。借使秦王计上世之事，并殷周之夡，以制御其政，
后虽有淫骄之主而未有倾危之患也。故三王之建天下，名号显美，功业长久。
<br>
<br>　　今秦二世立，天下莫不引领而观其政。夫寒者利裋褐①而饥者甘糟嗳，天下之嗷嗷，
新主之资也。此言劳民之易为仁也。乡使二世有庸主之行，而任忠贤，臣主一心而忧海
内之患，缟素而正先帝之过，裂地分民以封功臣之后，建国立君以礼天下，虚囹圉而免
刑戮，除去收帑污秽之罪，使各反其乡里，发仓廪，散财币，以振孤独穷困之士，轻赋
少事，以佐百姓之急，约法省刑以持其后，使天下之人皆得自新，更节修行，各慎其身，
塞万民之望，而以威德与天下，天下集矣。
<br>
<br>　　即四海之内，皆讙然各自安乐其处，唯恐有变，虽有狡猾之民，无离上之心，则不
轨之臣无以饰其智，而暴乱之奸止矣。二世不行此术，而重之以无道，坏宗庙与民，②
更始作阿房宫，繁刑严诛，吏治刻深，赏罚不当，赋敛无度，天下多事，吏弗能纪，百
姓困穷而主弗收恤。然后奸伪并起，而上下相遁，蒙罪者觽，刑戮相望于道，而天下苦
之。自君卿以下至于觽庶，人怀自危之心，亲处穷苦之实，咸不安其位，故易动也。是
以陈涉不用汤武之贤，不藉公侯之尊，奋臂于大泽而天下响应者，其民危也。故先王见
始终之变，知存亡之机，是以牧民之道，务在安之而已。天下虽有逆行之臣，必无响应
之助矣。故曰“安民可与行义，而危民易与为非”，此之谓也。贵为天子，富有天下，
身不免于戮杀者，正倾非也。是二世之过也。
<br>
<br>　　<span style="font-size:10.5pt;color:'004060'">注①集解徐广曰：“一作‘短’，小襦也，音竖。”索隐赵岐曰：“褐以毛毳织之，
若马衣。或以褐编衣也。”裋，一音竖。谓褐布竖裁，为劳役之衣，短而且狭，故谓之
短褐，亦曰竖褐。
<br>
<br>　　注②集解徐广曰：“一无此上五字。”</span>
<br>
<br>　　襄公立，享国十二年。初为西畤。葬西垂。①生文公。
<br>
<br>　　<span style="font-size:10.5pt;color:'004060'">注①索隐此已下重序列秦之先君立年及葬处，皆当据秦纪为说，与正史小有不同，
今取异说重列于后。襄公，秦仲孙，庄公子，救周，周始命为诸侯。初为西畤，祠白帝。
立十三年，葬西土。</span>
<br>
<br>　　文公立，居西垂宫。五十年死，葬西垂。①生静公。
<br>
<br>　　<span style="font-size:10.5pt;color:'004060'">注①索隐作鄜畤，又作陈宝祠。</span>
<br>
<br>　　静公不享国而死。生宪公。
<br>
<br>　　宪公享国十二年，居西新邑。死，葬衙。①生武公﹑德公﹑出子。
<br>
<br>　　<span style="font-size:10.5pt;color:'004060'">注①集解地理志云冯翊有衙县。索隐宪公灭荡社，居新邑，葬衙。本纪宪公徙居平
阳，葬西山。</span>
<br>
<br>　　出子享国六年，居西陵。①庶长弗忌﹑威累﹑参父三人，率贼贼出子鄙衍，葬衙。
武公立。
<br>
<br>　　<span style="font-size:10.5pt;color:'004060'">注①索隐一云居西陂，葬衙。本纪不云。</span>
<br>
<br>　　武公享国二十年。居平阳封宫。①葬宣阳聚东南。②三庶长伏其罪。德公立。
<br>
<br>　　<span style="font-size:10.5pt;color:'004060'">注①集解徐广曰：“一云居平封宫。”
<br>
<br>　　注②索隐纪云葬平阳，初以人从死。</span>
<br>
<br>　　德公享国二年。居雍大郑宫。生宣公﹑成公﹑缪公。葬阳。初伏，以御蛊。①
<br>
<br>　　<span style="font-size:10.5pt;color:'004060'">注①索隐二年初伏。本纪此已下居葬绝不言也。</span>
<br>
<br>　　宣公享国十二年。居阳宫。葬阳。①初志闰月。
<br>
<br>　　<span style="font-size:10.5pt;color:'004060'">注①索隐四年，作密畤。</span>
<br>
<br>　　成公享国四年，居雍之①宫。葬阳。齐伐山戎﹑孤竹。
<br>
<br>　　<span style="font-size:10.5pt;color:'004060'">注①集解徐广曰：“之，一作‘走’。”</span>
<br>
<br>　　缪公享国三十九年。天子致霸。葬雍。缪公学着人。①生康公。
<br>
<br>　　<span style="font-size:10.5pt;color:'004060'">注①索隐着音宁，又音贮，着即宁也。门屏之闲曰宁，谓学于宁门之人。故诗云
“俟我于着乎而”是也。</span>
<br>
<br>　　康公享国十二年。居雍高寝。葬竘社。生共公。
<br>
<br>　　共公享国五年，居雍高寝。葬康公南。生桓公。
<br>
<br>　　桓公享国二十七年。居雍太寝。葬义里丘北。生景公。①
<br>
<br>　　<span style="font-size:10.5pt;color:'004060'">注①索隐一作“僖公”。系本云名后伯车。</span>
<br>
<br>　　景公享国四十年。居雍高寝，葬丘里南。①生毕公。②
<br>
<br>　　<span style="font-size:10.5pt;color:'004060'">注①正义丘，一作“二”也。
<br>
<br>　　注②集解徐广曰：“春秋作‘哀公’。”</span>
<br>
<br>　　毕公享国三十六年。①葬车里北。生夷公。
<br>
<br>　　<span style="font-size:10.5pt;color:'004060'">注①正义一作“三十七年”。</span>
<br>
<br>　　夷公不享国。死，葬左宫。生惠公。①
<br>
<br>　　<span style="font-size:10.5pt;color:'004060'">注①正义十年，葬车里。元年，孔子行鲁相事。</span>
<br>
<br>　　惠公享国十年。葬车里*(康景)*。生悼公。
<br>
<br>　　悼公享国十五年。①葬僖公西。城雍。生剌②龚公③。
<br>
<br>　　<span style="font-size:10.5pt;color:'004060'">注①正义*(雍)*本纪作“十四年”。
<br>
<br>　　注②正义一作“利”。
<br>
<br>　　注③索隐一作“厉共公”。</span>
<br>
<br>　　剌龚公享国三十四年。葬入里。①生躁公﹑②怀公。③其十年，彗星见。
<br>
<br>　　<span style="font-size:10.5pt;color:'004060'">注①集解徐广曰：“一作‘人’。”
<br>
<br>　　注②索隐又作“趮公”。正义十四年，居受寝，葬悼公南也。
<br>
<br>　　注③正义四年，葬栎圉氏。</span>
<br>
<br>　　躁公享国十四年。居受寝。葬悼公南。其元年，彗星见。①
<br>
<br>　　<span style="font-size:10.5pt;color:'004060'">注①集解徐广曰：“年表云‘星昼见’。”</span>
<br>
<br>　　怀公从晋来。享国四年。葬栎圉氏。生灵公。诸臣围怀公，怀公自杀。
<br>
<br>　　肃灵公，昭子子也。①居泾阳。享国十年。葬悼公西。生简公。
<br>
<br>　　<span style="font-size:10.5pt;color:'004060'">注①集解徐广曰：“怀公生昭子，昭子生灵公。”索隐纪年及系本无“肃”字。</span>
<br>
<br>　　立十年，表同，纪十二年。
<br>
<br>　　简公从晋来。享国十五年。葬僖公西。①生惠公。其七年。百姓初带剑。
<br>
<br>　　<span style="font-size:10.5pt;color:'004060'">注①索隐按：本纪简公名悼子，即剌龚公之子，怀公弟也。且纪及系本皆以为然，
今此文云“灵公”，谬也。立十六年，葬僖公西。</span>
<br>
<br>　　惠公享国十三年。葬陵圉。①生出公。
<br>
<br>　　<span style="font-size:10.5pt;color:'004060'">注①索隐王劭按纪年云“简公后次敬公，敬公立十三年，乃至惠公”，辞即难凭，
时参异说。</span>
<br>
<br>　　出公享国二年。①出公自杀，葬雍。
<br>
<br>　　<span style="font-size:10.5pt;color:'004060'">注①索隐系本谓“少主”。</span>
<br>
<br>　　献公享国二十三年。①葬嚣圉。生孝公。
<br>
<br>　　<span style="font-size:10.5pt;color:'004060'">注①集解徐广曰：“灵公子。”索隐系本称“元献公”。立二十二年，表同，纪二
十四年。</span>
<br>
<br>　　孝公享国二十四年。①葬弟圉。生惠文王。其十三年，始都咸阳。②
<br>
<br>　　<span style="font-size:10.5pt;color:'004060'">注①索隐本纪十二年。
<br>
<br>　　注②正义本纪云“十二年作咸阳，筑冀阙”，是十三年始都之。</span>
<br>
<br>　　惠文王享国二十七年。①葬公陵。②生悼武王。
<br>
<br>　　<span style="font-size:10.5pt;color:'004060'">注①索隐十九而立。
<br>
<br>　　注②正义括地志云：“秦惠文王陵在雍州咸阳县西北一十四里。”</span>
<br>
<br>　　悼武王享国四年，葬永陵。①
<br>
<br>　　<span style="font-size:10.5pt;color:'004060'">注①集解徐广曰：“皇甫谧曰葬毕，今按陵西毕陌。”索隐系本作“武烈王”。</span>
<br>
<br>　　十九而立，立三年。本纪四年。正义括地志云：“秦悼武王陵在雍州咸阳县西十里，
俗名周武王陵，非也。”
<br>
<br>　　昭襄王享国五十六年。葬顡阳。①生孝文王。
<br>
<br>　　<span style="font-size:10.5pt;color:'004060'">注①索隐十九年而立，葬芷陵也。正义括地志云：“秦庄襄王陵在雍州新丰县西南
三十五里，俗亦谓为子楚。始皇陵在北，故亦谓为见子陵。”</span>
<br>
<br>　　孝文王享国一年。葬寿陵。生庄襄王。
<br>
<br>　　庄襄王享国三年。葬顡阳。生始皇帝。吕不韦相。
<br>
<br>　　献公立七年，初行为市。十年，为户籍相伍。
<br>
<br>　　孝公立十六年。时桃李冬华。
<br>
<br>　　惠文王生十九年而立。立二年，初行钱。有新生婴儿曰“秦且王”。
<br>
<br>　　悼武王生十九年而立。立三年，渭水赤三日。
<br>
<br>　　昭襄王生十九年而立。立四年，初为田开阡陌。
<br>
<br>　　孝文王生五十三年而立。
<br>
<br>　　庄襄王生三十二年而立。立二年，取太原地。庄襄王元年，大赦，修先王功臣，施
德厚骨肉，布惠于民。东周与诸侯谋秦，秦使相国不韦诛之，尽入其国。秦不绝其祀，
以阳人地赐周君，奉其祭祀。
<br>
<br>　　始皇享国三十七年。葬郦邑。①生二世皇帝。始皇生十三年而立。
<br>
<br>　　<span style="font-size:10.5pt;color:'004060'">注①正义郦，力知反。</span>
<br>
<br>　　二世皇帝享国三年。葬宜春。①赵高为丞相安武侯。二世生十二年而立。②
<br>
<br>　　<span style="font-size:10.5pt;color:'004060'">注①正义括地志云：“秦故胡亥陵在雍州万年县南三十四里。”上文“葬以黔首”
也。
<br>
<br>　　注②集解徐广曰：“本纪云二十一。”</span>
<br>
<br>　　右秦襄公至二世，六百一十岁。①
<br>
<br>　　<span style="font-size:10.5pt;color:'004060'">注①正义秦本纪自襄公至二世，五百七十六年矣。年表自襄公至二世，五百六十一
年。三说并不同，未知孰是。</span>
<br>
<br>　　孝明皇帝十七年①十月十五日乙丑，曰：②
<br>
<br>　　<span style="font-size:10.5pt;color:'004060'">注①正义班固典引云后汉明帝永平十七年，诏问班固：“太史迁赞语中宁有非邪？”
班固上表陈秦过失及贾谊言答之。
<br>
<br>　　注②索隐此已下是汉孝明帝访班固评贾马赞中论秦二世亡天下之得失，后人因取其
说附之此末。</span>
<br>
<br>　　周历已移，①仁不代母。秦直其位，②吕政残虐。然以诸侯十三，③并兼天下，极
情纵欲，养育宗亲。三十七年，兵无所不加，制作政令，施于后王。 ④盖得圣人之威，河神授图，⑤据狼﹑狐，蹈参﹑伐，佐政驱除，⑥距之⑦称始皇。
<br>
<br>　　<span style="font-size:10.5pt;color:'004060'">注①正义周初卜世三十，卜年七百，以五序得其道，故王至三十七，岁至八百六十
七。历数既过，秦并天下，是周历已移也。
<br>
<br>　　注②索隐周历已移，周亡也。仁不代母，谓周得木德，木生火，周为汉母也。
<br>
<br>　　言历运之道，仁恩之情，子不代母而王，谓火不代木，言汉不合即代周也。秦值其
闰位，得在木火之闲也。此论者之辞也。正义始皇以为周火德，秦代周从所不胜，为水
德之始也。按：周木德也，秦水德也。五行之运，水生木，木生火，火生土，土生金，
金生水。所生者为母，出者为子。帝王之次，子代母。
<br>
<br>　　秦称水是母代子，故言若有德之君相代，不母承其子。直音值。言秦并天下称帝，
是秦德值帝王之位。
<br>
<br>　　注③集解始皇初为秦王，年十三也。索隐吕政者，始皇名政，是吕不韦幸姬有娠，
献庄襄王而生始皇，故云吕政。
<br>
<br>　　注④正义谓置郡县，坏井田，开阡陌，不立侯王，始为伏腊；又置丞相﹑太尉﹑御
史大夫﹑奉常﹑郎中令﹑仆射﹑廷尉﹑典客﹑宗正﹑少府﹑中尉﹑将作﹑詹事﹑水衡都
尉﹑监﹑守﹑县令﹑丞等，皆施于后王，至于隋﹑唐矣。
<br>
<br>　　注⑤正义盖者，疑辞也。言始皇之威，能吞并天下称帝，疑得圣人之威灵，河神之
图录。
<br>
<br>　　注⑥正义狼音郎。狼，狐，主弓矢星。天官书云参伐主斩艾事。言秦据蹈狼﹑狐﹑
参﹑伐之气，驱灭天下。
<br>
<br>　　注⑦正义上音巨。之，至也。</span>
<br>
<br>　　始皇既殁，胡亥极愚，郦山未毕，复作阿房，以遂前策。云“凡所为贵有天下者，
肆意极欲，大臣至欲罢先君所为”。诛斯﹑去疾，任用赵高。痛哉言乎！人头畜鸣。①
不威不伐恶，②不笃不虚亡，③距之不得留，残虐以促期，虽居形便之国，犹不得存。
<br>
<br>　　<span style="font-size:10.5pt;color:'004060'">注①正义畜，许又反。言胡亥人身有头面，口能言语，不辨好恶，若六畜之鸣。
<br>
<br>　　注②正义此五字为一句也。
<br>
<br>　　注③正义言胡亥藉帝王之威器，残酷暴虐滋己恶，恶既深笃，以至灭亡，岂其虚哉。</span>
<br>
<br>　　子婴度次得嗣，冠玉冠，①佩华绂，②车黄屋，③从④百司，谒七庙。
<br>
<br>　　小人乘非位，莫不怳忽失守，偷安日日，独能长念却虑，父子作权，近取于户牖之
闲，竟诛猾臣，为⑤君讨贼。高死之后，宾婚未得尽相劳，餐未及下咽，酒未及濡唇，
楚兵已屠关中，真人翔霸上，素车婴组，奉其符玺，以归帝者。
<br>
<br>　　郑伯茅旌鸾刀，严王退舍。⑥河决不可复壅，鱼烂不可复全。⑦贾谊﹑司马迁曰：
“向使婴有庸主之才，仅得中佐，山东虽乱，秦之地可全而有，宗庙之祀未当绝也。”
秦之积衰，天下土崩瓦解，⑧虽有周旦之材，无所复陈其巧，而以责一日之孤，⑨误哉！
俗传秦始皇起罪恶，胡亥极，得其理矣。复责小子，⑩云秦地可全，所谓不通时变者也。
纪季以酅，春秋不名。⑾吾读秦纪，至于子婴车裂赵高，未尝不健其决，怜其志。婴死
生之义备矣。⑿
<br>
<br>　　<span style="font-size:10.5pt;color:'004060'">注①正义上“冠”音绾。
<br>
<br>　　注②正义音拂。
<br>
<br>　　注③集解蔡邕曰：“黄屋者，盖以黄为里。”
<br>
<br>　　注④正义才用反。
<br>
<br>　　注⑤正义于伪反。
<br>
<br>　　注⑥集解公羊传曰：“楚庄王伐郑，郑伯肉袒，左执茅旌，右执鸾刀，以逆庄王，
庄王退舍七里。”何休曰：“茅旌，鸾刀，祭祀宗庙所用也。执宗庙器者，示以宗庙血
食自归。”正义旌音精。严音庄。
<br>
<br>　　注⑦索隐宋均曰：“言如鱼之烂，从内而出。”
<br>
<br>　　注⑧正义言秦国败坏，若屋宇崩颓，觽瓦解散也。
<br>
<br>　　注⑨正义日音驲。一日之孤谓子婴。
<br>
<br>　　注⑩正义亦谓子婴。
<br>
<br>　　注⑾集解春秋曰：“纪季以酅入于齐。”公羊传曰：“何以不名？贤之也。
<br>
<br>　　谓设五庙以存姑姊妹也。”正义酅音户圭反。括地志云：“安平城在青州临淄县东
十九里，古纪之酅邑。帝王纪云周之纪国，姜姓也。纪侯谮齐哀公于周懿王，王烹之。
外传曰纪侯入为周士。竹书云齐襄公灭纪﹑郱﹑鄑﹑郚。”
<br>
<br>　　又括地志云：“郱城在青州临朐县东三十里。鄑城在北海县东北七十里。郚城在密
州安丘县界。”郱音骈。鄑音訾。按：秦始皇起罪恶，胡亥极，得其理。国既崩绝，箕
子﹑比干尚不能存殷，庸主子婴焉能救秦之败？以贾谊﹑史迁不通时变，不如纪季之深
识也。季，纪侯少弟，不书名，故曰纪季。
<br>
<br>　　注⑿集解徐广曰：“班固典引曰‘永平十七年，诏问臣固，太史迁赞语中宁有非邪？
臣对，贾谊言子婴得中佐，秦未绝也。此言非是，臣素知之耳’。”</span>
<br>
<br>　　【索隐述赞】六国陵替，二周沦亡。并一天下，号为始皇。阿房云构，金狄成行。
南游勒石，东瞰浮梁。滈池见遗，沙丘告丧。二世矫制，赵高是与。诈因指鹿，灾生噬
虎。子婴见推，恩报君父。下乏中佐，上乃庸主。欲振颓纲，云谁克补。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="007.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/006b.htm by HTTrack Website Copier/3.x [XR&CO'2007], Thu, 21 Mar 2013 05:04:14 GMT -->
</html>
