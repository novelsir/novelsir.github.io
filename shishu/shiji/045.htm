<html>

<!-- Mirrored from www.my285.com/shishu/shiji/045.htm by HTTrack Website Copier/3.x [XR&CO'2007], Thu, 21 Mar 2013 03:59:34 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷四十五&nbsp;&nbsp;韩世家　第十五
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　韩之先与周同姓，①姓姬氏。其后苗裔事晋，得封于韩原，②曰韩武子。武子后三世③有韩厥，从封姓为韩氏。
<br>
<br>　　<span style="font-size:10.5pt;color:'004060'">注①索隐按：左氏传云“邗﹑晋﹑应﹑韩，武之穆”，是武王之子，故诗称“韩侯
出祖”，是有韩而先灭。今据此文，云“其后裔事晋，封于韩原，曰韩武子”，则武子
本是韩侯之后，晋又封之于韩原，□今之冯翊韩城是也。然按系本及左传旧说，皆谓韩
万是曲沃桓叔之子，即是晋之支庶。又国语叔向谓韩宣子能修武子之德，起再拜谢曰
“自桓叔已下，嘉吾子之赐”，亦言桓叔是韩之祖也。今以韩侯之后别有桓叔，非关曲
沃之桓叔，如此则与太史公之意亦有违。
<br>
<br>　　注②正义括地志云：“韩原在同州韩城县西南八里。又韩城在县南十八里，故古韩
国也。古今地名云韩武子食菜于韩原故城也。”
<br>
<br>　　注③索隐系本云：“万生赇伯，赇伯生定伯简，简生舆，舆生献子厥。</span>
<br>
<br>　　韩厥，晋景公之三年，晋司寇屠岸贾将作乱，诛灵公之贼赵盾。赵盾已死矣，欲诛
其子赵朔。韩厥止贾，贾不听。厥告赵朔令亡。朔曰：“子必能不绝赵祀，死不恨矣。”
<br>
<br>　　韩厥许之。及贾诛赵氏，厥称疾不出。程婴﹑公孙杵臼之藏赵孤赵武也，厥知之。
<br>
<br>　　景公十一年，厥与郄克将兵八百乘伐齐，败齐顷公于鞍，①获逢丑父。于是晋作六
卿，而韩厥在一卿之位，号为献子。
<br>
<br>　　<span style="font-size:10.5pt;color:'004060'">注①正义音安。括地志云：“故鞍城今俗名马鞍城，在济州平阴县十里。”</span>
<br>
<br>　　晋景公十七年，病，卜大业之不遂者为祟。韩厥称赵成季之功，今后无祀，以感景
公。景公问曰：“尚有世乎？”厥于是言赵武，而复与故赵氏田邑，续赵氏祀。
<br>
<br>　　晋悼公之*(十)**⑦*年，韩献子老。献子卒，子宣子代。宣字徙居州。①
<br>
<br>　　<span style="font-size:10.5pt;color:'004060'">注①索隐宣子名起。州，今在河内是也。正义括地志云：“怀州武德县本周司寇苏
忿生之州邑也。”</span>
<br>
<br>　　晋平公十四年，吴季札使晋，曰：“晋国之政卒归于韩﹑魏﹑赵矣。”晋顷公十二
年，韩宣子与赵﹑魏共分祁氏﹑羊舌氏十县。晋定公十五年，宣子与赵简子侵伐范﹑中
行氏。宣子卒，子贞子代立。贞子徙居平阳。①
<br>
<br>　　<span style="font-size:10.5pt;color:'004060'">注①索隐系本作“平子”，名须，宣子子也。又云“景子居平阳”。平阳在山西。
宋忠曰“今河东平阳县”。正义平阳，晋州城是。</span>
<br>
<br>　　贞子卒，子简子代。①简子卒，子庄子代。庄子卒，子康子②代。康子与赵襄子﹑
魏桓子共败知伯，分其地，地益大，大于诸侯。
<br>
<br>　　<span style="font-size:10.5pt;color:'004060'">注①集解徐广曰：“史记多无简子﹑庄子，而云贞子生康子。班氏亦同。”索隐徐
广云：“史记多无简子﹑庄子，而云贞子生康子。班氏亦同。”按：系本有简子，名不
信；庄子，名庚。赵系家亦有简子，名不佞。
<br>
<br>　　注②索隐名虎。</span>
<br>
<br>　　康子卒，子武子①代。武子二年，伐郑，杀其君幽公。十六年，武子卒，子景侯立。②
<br>
<br>　　<span style="font-size:10.5pt;color:'004060'">注①索隐名启章。
<br>
<br>　　注②索隐纪年及系本皆作“景子”，名处。</span>
<br>
<br>　　景侯虔元年，伐郑，取雍丘。二年，郑败我负黍。
<br>
<br>　　六年，与赵﹑魏俱得列为诸侯。
<br>
<br>　　九年，郑围我阳翟。景侯卒，子列侯取立。①
<br>
<br>　　<span style="font-size:10.5pt;color:'004060'">注①索隐系本作“武侯”。</span>
<br>
<br>　　列侯三年，聂政杀韩相侠累。①九年，秦伐我宜阳，取六邑。十三年，列侯卒，子
文侯立。②是岁魏文侯卒。
<br>
<br>　　<span style="font-size:10.5pt;color:'004060'">注①集解徐广曰：“六年救鲁也。”索隐战国策作“杀韩傀”，高诱曰“韩傀，侠
侯累也”。
<br>
<br>　　注②索隐按：纪年无文侯，系本无列侯。</span>
<br>
<br>　　文侯二年，伐郑，取阳城。伐宋，到彭城，执宋君。七年，伐齐，至桑丘。郑反晋。
九年，伐齐，至灵丘。①十年，文侯卒，子哀侯立。
<br>
<br>　　<span style="font-size:10.5pt;color:'004060'">注①正义灵丘，蔚州县也，此时属燕也。</span>
<br>
<br>　　哀侯元年，与赵﹑魏分晋国。二年，灭郑，因徙都郑。①
<br>
<br>　　<span style="font-size:10.5pt;color:'004060'">注①索隐按：纪年魏武侯二十一年，韩灭郑，哀侯入于郑。二十二年，晋桓公邑哀
侯于郑。是韩既徙都，因改号曰郑，故战国策谓韩惠王曰郑惠王，犹魏徙大梁称梁王然
也。</span>
<br>
<br>　　六年，韩严弒其君哀侯。而子懿侯立。①
<br>
<br>　　<span style="font-size:10.5pt;color:'004060'">注①索隐按：年表懿侯作“庄侯”。又纪年云“晋桓公邑哀侯于郑，韩山坚贼其君
哀侯而立韩若山”。若山即懿侯也，则韩严为韩山坚也。而战国策又有韩仲子，名遂，
又恐是韩严也。</span>
<br>
<br>　　懿侯二年，魏败我马陵。①五年，与魏惠王会宅阳。②九年，魏败我浍。③十二年，
懿侯卒，子昭侯立。
<br>
<br>　　<span style="font-size:10.5pt;color:'004060'">注①正义在魏州元城县东南一里。
<br>
<br>　　注②正义在郑州也。
<br>
<br>　　注③集解徐广曰：“大雨三月也。”正义浍，古外反，在陵州浍水之上也。</span>
<br>
<br>　　昭侯元年，秦败我西山。二年，宋取我黄池。①魏取朱。六年，伐东周，②取陵观
﹑邢丘。
<br>
<br>　　<span style="font-size:10.5pt;color:'004060'">注①集解徐广曰：“在平丘。”
<br>
<br>　　注②正义河南巩县。</span>
<br>
<br>　　八年，申不害相韩，修术行道，国内以治，诸侯不来侵伐。
<br>
<br>　　十年，韩姬弒其君悼公。①十一年，昭侯如秦。二十二年，申不害死。二十四年，
秦来拔我宜阳。
<br>
<br>　　<span style="font-size:10.5pt;color:'004060'">注①索隐纪年“姬”亦作“□”，并音羊之反。姬是韩大夫，而王邵亦云不知悼公
何君也。</span>
<br>
<br>　　二十五年，旱，作高门。屈宜臼①曰：“昭侯不出此门。何也？不时。吾所谓时者，
非时日也，人固有利不利时。昭侯尝利矣，不作高门。往年秦拔宜阳，今年旱，昭侯不
以此时恤民之急，而顾益奢，此谓‘时绌举赢’。”②二十六年，高门成，昭侯卒，③
果不出此门。子宣惠王立。
<br>
<br>　　<span style="font-size:10.5pt;color:'004060'">注①集解许慎曰：“屈宜臼，楚大夫，在魏也。”
<br>
<br>　　注②集解徐广曰：“时衰秏而作奢侈。”
<br>
<br>　　注③索隐按：纪年“郑昭侯武薨，次威侯立。威侯七年，与邯郸围襄陵。五月，梁
惠王会威侯于巫沙。十月，郑宣王朝梁”，不见威侯之卒。下败韩举在威侯八年，而此
系家即以为宣惠王之年。又上有杀悼公，悼公又不知是谁之谥。</span>
<br>
<br>　　则韩微小，国史失代系，故此文及系本不同，盖亦不可复考。
<br>
<br>　　宣惠王五年，张仪相秦。八年，魏败我将韩举。①十一年，君号为王。与赵会区鼠。十四，秦伐败我鄢。②
<br>
<br>　　<span style="font-size:10.5pt;color:'004060'">注①索隐韩举则是韩将不疑，而纪年云韩举，赵将，盖举先为赵将，后入韩。又纪年云其败当韩威王八年，是不同也。
<br>
<br>　　注②集解徐广曰：“颍川鄢陵县。音于干反。”正义今许州鄢陵县西北十五里有鄢
陵故城是也。</span>
<br>
<br>　　十六年，秦败我修鱼，①虏得韩将麿﹑申差于浊泽。②韩氏急，公仲③谓韩王曰：
“与国非可恃也。今秦之欲伐楚久矣，王不如因张仪为和于秦，赂以一名都，具甲，与
之南伐楚，此以一易二之计也。”④韩王曰：“善。”乃警公仲之行，⑤将西购于秦。
⑥楚王闻之大恐，召陈轸告之。陈轸曰：“秦之欲伐楚久矣，今又得韩之名都一而具甲，
秦韩并兵而伐楚，此秦所祷祀而求也。
<br>
<br>　　今已得之矣，楚国必伐矣。王听臣为之警四境之内，起师言救韩，命战车满道路，
发信臣，多其车，重其币，使信王之救己也。纵韩不能听我，韩必德王也，⑦必不为鴈
行以来，⑧是秦韩不和也，兵虽至，楚不大病也。为能听我绝和于秦，秦必大怒，以厚
怨韩。韩之南交楚，必轻秦；轻秦，其应秦必不敬：
<br>
<br>　　是因秦﹑韩之兵而免楚国之患也。”楚王曰：“善。”乃警四境之内，兴师言救韩。
命战车满道路，发信臣，多其车，重其币。谓韩王曰：“不谷国虽小，已悉发之矣。愿
大国遂肆志于秦，不谷将以楚殉韩。”⑨韩王闻之大说，乃止公仲之行。⑩公仲曰：
“不可。夫以实伐我者秦也，以虚名救我者楚也。
<br>
<br>　　王恃楚之虚名，而轻绝强秦之敌，王必为天下大笑。且楚韩非兄弟之国也，又非素
约而谋伐秦也。已有伐形，因发兵言救韩，此必陈轸之谋也。且王已使人报于秦矣，今
不行，是欺秦也。夫轻欺强秦而信楚之谋臣，恐王必悔之。”韩王不听，遂绝于秦。秦
因大怒，益甲伐韩，大战，楚救不至韩。十九年，大破我岸门。⑾太子仓质于秦以和。
<br>
<br>　　<span style="font-size:10.5pt;color:'004060'">注①索隐地名。
<br>
<br>　　注②集解徐广曰：“一云鲠﹑申差。长社有浊泽。”索隐麿﹑申差，二将。麿音瘦，
亦作“鲠”。正义按：浊泽者盖误，当作“观泽”。年表云“秦惠文王更元八年，与韩
战，斩首八万。韩宣惠王十六年，秦败我修鱼，得将军申差。魏哀王二年，齐败我观泽。
赵武灵王九年，与韩﹑魏击秦。齐愍王七年，败魏﹑赵观泽”，浊泽定误矣。徐广又云
“浊泽在长社”，不晓错误之甚。括地志云“观泽在魏州顿丘县东十八里”。
<br>
<br>　　注③索隐韩相国，名侈。
<br>
<br>　　注④索隐一，谓名都也。二，谓使不伐韩而又与之伐楚也。
<br>
<br>　　注⑤索隐警，戒也。战国策作“韂”。
<br>
<br>　　注⑥索隐战国策作“讲”。讲亦谋议，与购求意通。
<br>
<br>　　注⑦索隐言韩王信楚之救，虽不能听待楚救至，折入于秦，犹德于楚也。
<br>
<br>　　注⑧索隐言韩以楚必救己，己虽随秦来战，犹德于王，故不为鴈行而来，言不同心
旅进也。
<br>
<br>　　注⑨索隐殉，从死也。言以死助韩。
<br>
<br>　　注⑩索隐止不令西之秦。
<br>
<br>　　注⑾集解徐广曰：“颍阴有岸亭。”正义括地志云：“岸门在许州长社县西北十八
里，今名西武亭矣。”</span>
<br>
<br>　　二十一年，①与秦共攻楚，②败楚将屈丐，斩首八万于丹阳。③是岁，宣惠王卒，
太子仓立，是为襄王。④
<br>
<br>　　<span style="font-size:10.5pt;color:'004060'">注①集解徐广曰：“周王赧之三年也。”
<br>
<br>　　注②集解徐广曰：“围景痤也。”
<br>
<br>　　注③索隐故楚都，在今均州。正义左传[释]例云：“楚居丹阳，今枝江县故城是也。”
<br>
<br>　　注④集解徐广曰：“一云周赧王六年，韩襄哀王三年，张仪死。赧王九年，襄哀王
六年，秦昭王立。”</span>
<br>
<br>　　襄王四年，与秦武王会临晋。其秋，秦使甘茂攻我宜阳。五年，秦拔我宜阳，①斩
首六万。秦武王卒。六年，秦复与我武遂。九年，秦复取我武遂。十年，太子婴朝秦而
归。②十一年，秦伐我，取穰。③与秦伐楚，败楚将唐眛。
<br>
<br>　　<span style="font-size:10.5pt;color:'004060'">注①正义括地志云：“故韩城一名宜阳城，在洛州福昌县东十四里，韩宜阳城也。”
<br>
<br>　　注②集解徐广曰：“与秦会临晋，因至咸阳而还。”
<br>
<br>　　注③正义穰，人羊反，邓州县也。郭仲产南雍州记云：“楚之别邑。秦初侵楚，封
公子悝为穰侯。后属韩，秦昭王取之也。”</span>
<br>
<br>　　十二年，太子婴死。公子咎﹑公子虮虱争为太子。时虮虱质于楚。苏代谓韩咎曰：
“虮虱亡在楚，楚王欲内之甚。今楚兵十余万在方城之外，①公何不令楚王筑万室之都
雍氏之旁，②韩必起兵以救之，公必将矣。公因以韩楚之兵奉虮虱而内之，其听公必矣，
必以楚韩封公也。”韩咎从其计。
<br>
<br>　　<span style="font-size:10.5pt;color:'004060'">注①索隐方城，楚之北境。之外，北境之北也。正义括地志云：“方城山在许州叶
县西南十八里。左传云楚大夫屈完对齐侯曰‘楚国方城以为城’，杜注云‘方城山在南
阳叶县南’。”
<br>
<br>　　注②集解徐广曰：“在阳翟。”正义括地志云：“故雍氏城在洛州阳翟县二十五里。
故老云黄帝臣雍父作杵臼也。”</span>
<br>
<br>　　楚围雍氏，①韩求救于秦。秦未为发，使公孙昧入韩。公仲曰：“子以秦为且救韩
乎？”对曰：“秦王之言曰‘请道南郑﹑蓝田，②出兵于楚以待公’，殆不合矣。”③
公仲曰：“子以为果乎？”对曰：“秦王必祖张仪之故智。④楚威王攻梁也，张仪谓秦
王曰：‘与楚攻魏，魏折而入于楚，韩固其与国也，是秦孤也。不如出兵以到之，⑤魏
楚大战，秦取西河之外以归。’今其状阳言与韩，其实阴善楚。公待秦而到，必轻与楚
战。楚阴得秦之不用也，必易与公相支也。⑥公战而胜楚，遂与公乘楚，施三川而归。
⑦公战不胜楚，楚塞三川守之，⑧公不能救也。窃为公患之。司马庚⑨三反于郢，甘茂
与昭鱼⑩遇于商于，其言收玺，⑾实类有约也。”公仲恐，曰：“然则柰何？”曰：“公必先韩而后秦，先身而后张仪。⑿公不如亟以国合于齐楚，齐楚必委国于公。公之所恶者张仪也，⒀其实犹不无秦也。”于是楚解雍氏围。⒁
<br>
<br>　　<span style="font-size:10.5pt;color:'004060'">注①集解徐广曰：“秦本纪惠王后元十三年，周赧王三年，楚怀王十七年，齐愍王
十二年，皆云‘楚围雍氏’。纪年于此亦说‘楚景翠围雍氏。韩宣王卒，秦助韩共败楚
屈丐’。又云‘齐﹑宋围煮枣’。皆与史记年表及田完世家符同。然则此卷所云‘襄王
十二年，韩咎从其计’以上，是楚后围雍氏，赧王之十五年事也。又说‘楚围雍氏’以
下，是楚前围雍氏，赧王之三年事。”
<br>
<br>　　注②正义南郑，梁州县。蓝田，雍州县。秦王言或出雍州西南至郑，或出雍州东南
历蓝田出峣关，俱绕楚北境以待韩使而东救雍氏。如此迟缓，近不合于楚矣。
<br>
<br>　　注③索隐殆不合于南郑。
<br>
<br>　　注④集解徐广曰：“祖者，宗之习之谓也。故智，犹前时谋计也。”
<br>
<br>　　注⑤索隐到，欺也，犹俗云“张到”。然战国策作“劲”，劲，强也。
<br>
<br>　　注⑥索隐言楚阴知秦，不为公用，亦必易为公相支拒也。
<br>
<br>　　注⑦正义施犹设也。三川，周天子都也。言韩战胜楚，则秦与韩驾御于楚，即于天
子之都，张设救韩之功，行霸王之夡，加威诸侯，乃归咸阳是也。
<br>
<br>　　注⑧正义楚乃塞南河四关守之，韩不能救三川。
<br>
<br>　　注⑨集解徐广曰：“一作‘唐’。”
<br>
<br>　　注⑩集解徐广曰：“楚相国。”索隐战国策谓之昭鵤。
<br>
<br>　　注⑾刘氏云“诈言昭鱼来秦，欲得秦官之印玺”。收即取之义也。
<br>
<br>　　注⑿正义先以身存韩之计，而后知张仪为秦到魏之计，不如急以国合于齐楚。
<br>
<br>　　注⒀正义恶，乌故反。公孙昧言公仲所恶者张仪到魏之计，虽以国合于齐楚，其实
犹不轻欺无秦也。
<br>
<br>　　注⒁集解徐广曰：“甘茂传云‘楚怀王以兵围韩雍氏，韩使公仲告急于秦，秦昭王
新立，不肯救。甘茂为韩言之，乃下师于殽以救韩也’。又云‘周赧王十五年，韩襄王
十二年，秦击楚，斩首二万，败楚襄城，杀景缺’。周本纪赧王八年之后云‘楚围雍氏’，
此当韩襄王十二年，魏哀王十九年。纪年于此亦说‘楚入雍氏，楚人败’。然尔时张仪
已死十年矣。”正义自此已上十二年，并是楚后围雍氏，赧王之十五年一段事也。前注
徐广云“‘楚围雍氏’之下，是楚前围雍氏，赧王三年事”，徐说非也。徐见下文云
“先身而后张仪”及“公之所恶者张仪也”，言张仪尚存，楚又两度围雍氏，故生此前
后之见，甚误也。然是公孙昧却述张仪时事，说韩相公仲耳。</span>
<br>
<br>　　苏代又谓秦太后弟啱戎①曰：“公叔伯婴恐秦楚之内虮虱也，②公何不为韩求质子
于楚？③楚王听入质子于韩，④则公叔伯婴知秦楚之不以虮虱为事，必以韩合于秦楚。
秦楚挟韩以窘魏，魏氏不敢合于齐，是齐孤也。公又为秦求质子于楚，⑤楚不听，怨结
于韩。韩挟齐魏以围楚，楚必重公。⑥公挟秦楚之重以积德于韩，公叔伯婴必以国待公。”
于是虮虱竟不得归韩。⑦韩立咎为太子。齐﹑魏王来。⑧
<br>
<br>　　<span style="font-size:10.5pt;color:'004060'">注①集解徐广曰：“号新城君。”索隐啱，姓；戎，名。秦宣太后弟，号新城君。
<br>
<br>　　注②索隐按战国策，公叔伯婴与虮虱及公子咎并是襄王子。然伯婴即太子婴，婴前
死，故咎与虮虱又争立。此取战国策说，伯婴未立之先亦与虮虱争立，故事重而文倒也。
<br>
<br>　　注③索隐令韩求楚，更以别人为质，以替虮虱也。正义为，于伪反。后同。
<br>
<br>　　注④索隐质子，虮虱也。正义质子，虮虱。苏代令啱戎为韩求虮虱入于韩，楚不听。
公叔伯婴知秦楚不以虮虱为事，必以韩合于秦楚。“楚王听入质子于韩”当云“楚王不
听入质子于韩”，承前脱“不”字耳。次下云“知秦楚不以虮虱为事”，重明脱“不”
字。
<br>
<br>　　注⑤索隐令啱戎教秦，于楚索韩所送质子，令入之于秦也。
<br>
<br>　　注⑥正义言韩合齐魏以围楚，楚必尊重啱戎以求秦救矣。
<br>
<br>　　注⑦正义自此已前苏代数计皆不成，故韩竟立咎为太子也。
<br>
<br>　　注⑧正义苏代为韩立计，故得齐﹑魏王来。</span>
<br>
<br>　　十四年，与齐﹑魏王共击秦，至函谷而军焉。十六年，秦与我河外及武遂。襄王卒，
太子咎立，是为厘王。
<br>
<br>　　厘王三年，使公孙喜率周﹑魏攻秦。秦败我二十四万，虏喜伊阙。五年，秦拔我宛。
①六年，与秦武遂地二百里。②十年，秦败我师于夏山。十二年，与秦昭王会西周而佐
秦攻齐。齐败，愍王出亡。十四年，与秦会两周闲。二十一年，使暴倿③救魏，为秦所
败，倿走开封。
<br>
<br>　　<span style="font-size:10.5pt;color:'004060'">注①正义宛，于元反。宛，邓州县也，时属韩也。
<br>
<br>　　注②正义此武遂及上武遂皆宜阳近地。
<br>
<br>　　注③正义音捐。韩将姓名。</span>
<br>
<br>　　二十三年，赵﹑魏攻我华阳。①韩告急于秦，秦不救。韩相国谓陈筮②曰：“事急，愿公虽病，为一宿之行。”陈筮见穰侯。穰侯曰：“事急乎？故使公来。”陈筮曰：“未急也。”穰侯怒曰：“是可以为公之主使乎？夫冠盖相望，告敝邑甚
急，公来言未急，何也？”陈筮曰：“彼韩急则将变而佗从，以未急，故复来耳。”穰
侯曰：“公无见王，请今发兵救韩。”八日而至，败赵﹑魏于华阳之下。
<br>
<br>　　是岁，厘王卒，子桓惠王立。
<br>
<br>　　<span style="font-size:10.5pt;color:'004060'">注①正义司马彪云：“华阳，山名，在密县。”郑州管城县南四十里。
<br>
<br>　　注②集解徐广曰：“一作‘筌’。”索隐徐广云一作“荃”。战国策作“田荼”。</span>
<br>
<br>　　桓惠王元年，伐燕。九年，秦拔我陉，城汾旁。①十年，秦击我于太行，②我上党
郡守以上党郡降赵。十四年，秦拔赵上党，③杀马服子卒四十余万于长平。十七年，秦
拔我阳城﹑负黍。④二十二年，秦昭王卒。二十四年，秦拔我城皋﹑荥阳。二十六年，
秦悉拔我上党。二十九年，秦拔我十三城。
<br>
<br>　　<span style="font-size:10.5pt;color:'004060'">注①正义陉音刑。秦拔陉城于汾水之旁。陉故城在绛州曲沃县西北二十里汾水之旁
也。
<br>
<br>　　注②正义太行山在怀州河内县北二十五里也。
<br>
<br>　　注③正义韩上党也。从太行山西北泽﹑潞等州是也。
<br>
<br>　　注④集解徐广曰：“负黍在阳城。”正义古今地名云：“负黍在洛州阳城西三十七
里也。”</span>
<br>
<br>　　三十四年，桓惠王卒，子王安立。
<br>
<br>　　王安五年，秦攻韩，韩急，使韩非使秦，秦留非，因杀之。
<br>
<br>　　九年，秦虏王安，尽入其地，为颍州郡。韩遂亡。①
<br>
<br>　　<span style="font-size:10.5pt;color:'004060'">注①正义亡在秦始皇帝十七年。</span>
<br>
<br>　　太史公曰：韩厥之感晋景公，绍赵孤之子武，以成程婴﹑公孙杵臼之义，此天下之
阴德也。韩氏之功，于晋未鷪其大者也。然与赵﹑魏终为诸侯十余世，宜乎哉！
<br>
<br>　　【索隐述赞】韩氏之先，实宗周武。事微国小，春秋无语。后裔事晋，韩原是处。
赵孤克立，智伯可取。既徙平阳，又侵负黍。景赵俱侯，惠*(文)**[又]*僭主。秦败修
鱼，魏会区鼠。韩非虽使，不禁狼虎。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="046.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/045.htm by HTTrack Website Copier/3.x [XR&CO'2007], Thu, 21 Mar 2013 03:59:35 GMT -->
</html>
