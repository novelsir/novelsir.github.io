<html>

<!-- Mirrored from www.my285.com/shishu/shiji/120.htm by HTTrack Website Copier/3.x [XR&CO'2007], Thu, 21 Mar 2013 04:01:00 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷一百二十&nbsp;&nbsp;汲郑列传　第六十
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　汲黯字长孺，濮阳人也。其先有宠于古之韂君。①至黯七世，世为卿大夫。
<br>
<br>　　黯以父任，孝景时为太子洗马，以庄见惮。②孝景帝崩，太子即位，黯为谒者。东
越相攻，上使黯往视之。不至，至吴而还，报曰：“越人相攻，固其俗然，不足以辱天
子之使。”河内失火，延烧千余家，上使黯往视之。还报曰：“家人失火，屋比③延烧，
不足忧也。臣过河南，河南贫人伤水旱万余家，或父子相食，臣谨以便宜，持节发河南
仓粟以振贫民。臣请归节，伏矫制之罪。”上贤而释之，迁为荥阳令。黯耻为令，病归
田里。上闻，乃召拜为中大夫。以数切谏，不得久留内，迁为东海太守。黯学黄老之言，
治官理民，好清静，择丞史而任之。④其治，责大指而已，不苛小。黯多病，卧闺合内
不出。岁余，东海大治。称之。上闻，召以为主爵都尉，列于九卿。治务在无为而已，
弘大体，不拘文法。
<br>
<br>　　<span style="font-size:10.5pt;color:'004060'">注①集解文颖曰：“六国时，韂但称君。”
<br>
<br>　　注②索隐按：庄者，严也，谓严威也。按：自汉明帝讳庄，故已后“庄”皆云“严”。
<br>
<br>　　注③索隐音鼻。
<br>
<br>　　注④集解如淳曰：“律，太守﹑都尉﹑诸侯内史史各一人，卒史书佐各十人。今总言‘丞史’，或以为择郡丞及史使任之。郑当时为大农，推官属丞史，亦是也。”</span>
<br>
<br>　　黯为人性倨，少礼，面折，不能容人之过。合己者善待之，不合己者不能忍见，士
亦以此不附焉。然好学，游侠，任气节，内行修絜，好直谏，数犯主之颜色，常慕傅柏
﹑袁盎之为人也。①善灌夫﹑郑当时及宗正刘弃。②亦以数直谏，不得久居位。
<br>
<br>　　<span style="font-size:10.5pt;color:'004060'">注①集解应劭曰：“傅柏，梁人，为孝王将，素伉直。”索隐傅音付，人姓。柏，名。为梁将也。
<br>
<br>　　注②集解徐广曰：“一云名弃疾。”索隐汉书名弃疾。</span>
<br>
<br>　　当是时，太后弟武安侯蚡为丞相，中二千石来拜谒，蚡不为礼。然黯见蚡未尝拜，
常揖之。天子方招文学儒者，上曰吾欲云云，①黯对曰：“陛下内多欲而外施仁义，柰
何欲效唐虞之治乎！”上默然，怒，变色而罢朝。公卿皆为黯惧。
<br>
<br>　　上退，谓左右曰：“甚矣，汲黯之戆也！”②髃臣或数黯，黯曰：“天子置公卿辅
弼之臣，宁令从谀承意，陷主于不义乎？且已在其位，纵爱身，柰辱朝廷何！”
<br>
<br>　　<span style="font-size:10.5pt;color:'004060'">注①集解张晏曰：“所言欲施仁义也。”
<br>
<br>　　注②索隐戆，愚也。音陟降反也。</span>
<br>
<br>　　黯多病，病且满三月，上常赐告者数，①终不愈。最后病，庄助为请告。②上曰：
“汲黯何如人哉？”助曰：“使黯任职居官，无以踰人。③然至其辅少主，守城深坚，
招之不来，麾之不去，虽自谓贲育亦不能夺之矣。”上曰：“然。古有社稷之臣，至如黯，近之矣。”
<br>
<br>　　<span style="font-size:10.5pt;color:'004060'">注①集解如淳曰：“杜钦所谓‘病满赐告诏恩’也。数者，非一也。或曰赐告，得
去官归家；与告，居官不视事。”索隐数音所角反。按：注“赐告，得去官家居；予告，
居官不视事”也。
<br>
<br>　　注②集解徐广曰：“最，一作‘其’也。”
<br>
<br>　　注③索隐踰音庾。案：汉书作“愈”，愈犹胜也。此作“踰”，踰谓越过人也。</span>
<br>
<br>　　大将军青侍中，上踞厕而视之。①丞相弘燕见，上或时不冠。至如黯见，上不冠不
见也。上尝坐武帐中，②黯前奏事，上不冠，望见黯，避帐中，使人可其奏。其见敬礼
如此。
<br>
<br>　　<span style="font-size:10.5pt;color:'004060'">注①集解如淳曰：“厕音侧，谓黙边，踞黙视之。一云溷厕也。厕，黙边侧。”
<br>
<br>　　注②集解应劭曰：“武帐，织成为武士象也。”孟康曰：“今御武帐，置兵兰五兵
于帐中。”韦昭曰：“以武名之，示威。”</span>
<br>
<br>　　张汤方以更定律令为廷尉，黯数质责汤于上前，曰：“公为正卿，上不能曪先帝之
功业，下不能抑天下之邪心，安国富民，使囹圄空虚，二者无一焉。非苦就行，放析就
功，何乃取高皇帝约束纷更之为？①公以此无种矣。”黯时与汤论议，汤辩常在文深小
苛，黯伉厉守高不能屈，忿发骂曰：“天下谓刀笔吏不可以为公卿，果然。必汤也，令
天下重足而立，侧目而视矣！”
<br>
<br>　　<span style="font-size:10.5pt;color:'004060'">注①集解如淳曰：“纷，乱也。”</span>
<br>
<br>　　是时，汉方征匈奴，招怀四夷。黯务少事，乘上闲，常言与胡和亲，无起兵。
<br>
<br>　　上方向儒术，尊公孙弘。及事益多，吏民巧弄。①上分别文法，汤等数奏决谳②以
幸。而黯常毁儒，面触弘等徒怀诈饰智以阿人主取容，而刀笔吏专深文巧诋，③陷人于
罪，使不得反其真，以胜为功。上愈益贵弘﹑汤，弘﹑汤深心疾黯，唯天子亦不说也，
欲诛之以事。弘为丞相，乃言上曰：“右内史界部中多贵人宗室，难治，非素重臣不能
任，请徙黯为右内史。”为右内史数岁，官事不废。
<br>
<br>　　<span style="font-size:10.5pt;color:'004060'">注①索隐音路洞反。
<br>
<br>　　注②索隐音鱼列反。
<br>
<br>　　注③索隐音丁礼反。</span>
<br>
<br>　　大将军青既益尊，姊为皇后，然黯与亢礼。人或说黯曰：“自天子欲髃臣下大将军，
大将军尊重益贵，君不可以不拜。”黯曰：“夫以大将军有揖客，反不重邪？”
<br>
<br>　　大将军闻，愈贤黯，数请问国家朝廷所疑，遇黯过于平生。
<br>
<br>　　淮南王谋反，惮黯，曰：“好直谏，守节死义，难惑以非。至如说丞相弘，如发蒙
振落耳。”
<br>
<br>　　天子既数征匈奴有功，黯之言益不用。
<br>
<br>　　始黯列为九卿，而公孙弘﹑张汤为小吏。及弘﹑汤稍益贵，与黯同位，黯又非毁弘
﹑汤等。已而弘至丞相，封为侯；汤至御史大夫；故黯时丞相史皆与黯同列，或尊用过
之。黯褊心，不能无少望，见上，前言曰：“陛下用髃臣如积薪耳，后来者居上。”上
默然。有闲黯罢，上曰：“人果不可以无学，观黯之言也日益甚。”
<br>
<br>　　居无何，匈奴浑邪王率觽来降，汉发车二万乘。县官无钱，从民贳马。①民或匿马，
马不具。上怒，欲斩长安令。黯曰：“长安令无罪，独斩黯，民乃肯出马。且匈奴畔其
主而降汉，汉徐以县次传之，何至令天下骚动，罢獘中国而以事夷狄之人乎！”上默然。
及浑邪至，贾人与市者，坐当死者五百余人。黯请闲，见高门，②曰：“夫匈奴攻当路
塞，绝和亲，中国兴兵诛之，死伤者不可胜计，而费以巨万百数。臣愚以为陛下得胡人，
皆以为奴婢以赐从军死事者家；
<br>
<br>　　所卤获，因予之，以谢天下之苦，塞百姓之心。今纵不能，浑邪率数万之觽来降，
虚府库赏赐，发良民侍养，譬若奉骄子。愚民安知市买长安中物而文吏绳以为阑出财物
于边关乎？③陛下纵不能得匈奴之资以谢天下，又以微文杀无知者五百余人，是所谓
‘庇其叶而伤其枝’者也，臣窃为陛下不取也。”上默然，不许，曰：“吾久不闻汲黯
之言，今又复妄发矣。”后数月，黯坐小法，会赦免官。于是黯隐于田园。
<br>
<br>　　<span style="font-size:10.5pt;color:'004060'">注①索隐贳音时夜反。贳，赊也。邹氏音势。
<br>
<br>　　注②集解如淳曰：“黄图未央宫中有高门殿。”
<br>
<br>　　注③集解应劭曰：“阑，妄也。律，胡市，吏民不得持兵器出关。虽于京师市买，
其法一也。”瓒曰：“无符传出入为阑。”</span>
<br>
<br>　　居数年，会更五铢钱，①民多盗铸钱，楚地尤甚。上以为淮阳，楚地之郊，乃召拜
黯为淮阳太守。黯伏谢不受印，诏数强予，然后奉诏。诏召见黯，黯为上泣曰：“臣自
以为填沟壑，不复见陛下，不意陛下复收用之。臣常有狗马病，力不能任郡事，臣愿为
中郎，出入禁闼，补过拾遗，臣之愿也。”上曰：“君薄淮阳邪？吾今召君矣。②顾淮
阳吏民不相得，吾徒得君之重，卧而治之。”
<br>
<br>　　黯既辞行，过大行李息，曰：“黯弃居郡，不得与朝廷议也。然御史大夫张汤智足
以拒谏，诈足以饰非，务巧佞之语，辩数之辞，非肯正为天下言，专阿主意。
<br>
<br>　　主意所不欲，因而毁之；主意所欲，因而誉之。好兴事，舞文法，③内怀诈以御主
心，外挟贼吏以为威重。公列九卿，不早言之，公与之俱受其僇矣。”
<br>
<br>　　息畏汤，终不敢言。黯居郡如故治，淮阳政清。后张汤果败，上闻黯与息言，抵息
罪。令黯以诸侯相秩居淮阳。④七岁而卒。⑤
<br>
<br>　　<span style="font-size:10.5pt;color:'004060'">注①集解徐广曰：“元狩五年行五铢钱。”
<br>
<br>　　注②索隐今即今也。谓今日后即召君。
<br>
<br>　　注③集解如淳曰：“舞犹弄也。”
<br>
<br>　　注④集解如淳曰：“诸侯王相在郡守上，秩真二千石。律，真二千石俸月二万，二
千石月万六千。”
<br>
<br>　　注⑤集解徐广曰：“元鼎五年。”</span>
<br>
<br>　　卒后，上以黯故，官其弟汲仁至九卿，子汲偃至诸侯相。黯姑姊子司马安亦少与黯
为太子洗马。安文深巧善宦，官四至九卿，以河南太守卒。昆弟以安故，同时至二千石
者十人。濮阳段宏①始事盖侯信，②信任宏，宏亦再至九卿。然韂人仕者皆严惮汲黯，出其下。
<br>
<br>　　<span style="font-size:10.5pt;color:'004060'">注①索隐段客。案：汉书作“段宏”。
<br>
<br>　　注②集解徐广曰：“太后兄王信。”</span>
<br>
<br>　　郑当时者，字庄，陈人也。其先郑君①尝为项籍将；籍死，已而属汉。高祖令诸故
项籍臣名籍，郑君独不奉诏。诏尽拜名籍者为大夫，而逐郑君。郑君死孝文时。
<br>
<br>　　<span style="font-size:10.5pt;color:'004060'">注①集解汉书音义曰：“当时父。”</span>
<br>
<br>　　郑庄以任侠自喜，脱张羽于厄，①声闻梁楚之闲。孝景时，为太子舍人。每五日洗
沐，常置驿马安诸郊，②存诸故人，请谢宾客，夜以继日，至其明旦，常恐不篃。庄好
黄老之言，其慕长者如恐不见。年少官薄，然其游知交皆其大父行，天下有名之士也。
武帝立，庄稍迁为鲁中尉﹑济南太守﹑江都相，至九卿为右内史。以武安侯魏其时议，
贬秩为詹事，迁为大农令。
<br>
<br>　　<span style="font-size:10.5pt;color:'004060'">注①集解服虔曰：“梁孝王之将，楚相之弟。”
<br>
<br>　　注②集解如淳曰：“交道四通处也，请宾客便。”瓒曰：“诸郊谓长安四面郊祀之
处，闲静，可以请宾客。”索隐按：置□驿，马谓于置着马也。四面郊。</span>
<br>
<br>　　庄为太史，诫门下：“客至，无贵贱无留门者。”执宾主之礼，以其贵下人。庄廉，
又不治其产业，仰奉赐以给诸公。然其馈遗人，不过算器食。①每朝，候上之闲，说未
尝不言天下之长者。其推毂士及官属丞史，诚有味其言之也，常引以为贤于己。未尝名
吏，与官属言，若恐伤之。闻人之善言，进之上，唯恐后。山东士诸公以此翕然称郑庄。
<br>
<br>　　<span style="font-size:10.5pt;color:'004060'">注①集解徐广曰：“算音先管反，竹器。”索隐算音先管反。按：谓竹器，以言无
铜漆也。汉书作“具器食”。</span>
<br>
<br>　　郑庄使视决河，自请治行五日。①上曰：“吾闻‘郑庄行，千里不赍粮’，请治行
者何也？”然郑庄在朝，常趋和承意，不敢甚引当否。及晚节，汉征匈奴，招四夷，天
下费多，财用益匮。庄任人宾客为大农僦人，②多逋负。司马安为淮阳太守，发其事，
庄以此陷罪，赎为庶人。顷之，守长史。③上以为老，以庄为汝南太守。数岁，以官卒。
<br>
<br>　　<span style="font-size:10.5pt;color:'004060'">注①集解如淳曰：“治行谓庄严也。”
<br>
<br>　　注②集解徐广曰：“一作‘入’。一云宾客为大农僦人，僦人盖兴生财利，如今方
宜矣。”骃案：晋灼曰“当时为大农，而任使其宾客辜较任僦也”。瓒曰“任人谓保任
见举者”。索隐僦音即就反。辜较音姑角。按：谓当时作大农，任宾客就人取庸直也。
或者贳物以应官取庸，故下云“多逋负”。“辜较”字亦作“酤榷”。榷者，独也。言
国家独榷酤也。此云“辜较”，亦谓令宾客任人专其利，故云辜较也。
<br>
<br>　　注③集解如淳曰：“丞相长史。”</span>
<br>
<br>　　郑庄﹑汲黯始列为九卿，廉，内行修絜。此两人中废，家贫，宾客益落。①及居郡，
卒后家无余赀财。庄兄弟子孙以庄故，至二千石六七人焉。
<br>
<br>　　<span style="font-size:10.5pt;color:'004060'">注①索隐按：落犹零落，谓散也。</span>
<br>
<br>　　太史公曰：夫以汲﹑郑之贤，有势则宾客十倍，无势则否，况觽人乎！下邽①翟公
有言，始翟公为廷尉，宾客阗门；及废，门外可设雀罗。翟公复为廷尉，宾客欲往，翟
公乃人署其门曰：“一死一生，乃知交情。一贫一富，乃知交态。一贵一贱，交情乃见。”
汲﹑郑亦云，悲夫！
<br>
<br>　　<span style="font-size:10.5pt;color:'004060'">注①集解徐广曰：“邽，一作‘邳’。”索隐邽音圭，县名，属京兆。徐广曰：“下邽作‘下邳’。”</span>
<br>
<br>　　【索隐述赞】河南矫制，自古称贤。淮南卧理，天子伏焉。积薪兴叹，伉直愈坚。
郑庄推士，天下翕然。交道势利，翟公怆旃。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="121.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/120.htm by HTTrack Website Copier/3.x [XR&CO'2007], Thu, 21 Mar 2013 04:01:01 GMT -->
</html>
