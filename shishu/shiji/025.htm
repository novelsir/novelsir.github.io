<html>

<!-- Mirrored from www.my285.com/shishu/shiji/025.htm by HTTrack Website Copier/3.x [XR&CO'2007], Thu, 21 Mar 2013 03:59:11 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷二十五&nbsp;&nbsp;律书　第三
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　王者制事立法，物度轨则，壹禀于六律，①六律为万事根本焉。②
<br>
<br>　　<span style="font-size:10.5pt;color:'004060'">注①索隐按：律有十二。阳六为律，黄钟﹑太蔟﹑姑洗﹑蕤宾﹑夷则﹑无射；阴六为吕，大吕﹑夹钟﹑中吕﹑林钟﹑南吕﹑应钟是也。名曰律者，释名曰“律，
述也，所以述阳气也”。律历志云“吕，旅，助阳气也”。案：古律用竹，又用玉，汉
末以铜为之。吕亦称闲，故有六律﹑六闲之说。元闲大吕，二闲夹钟是也。汉京房知五
音六律之数，十二律之变至六十，犹八卦之变为六十四卦也。故中吕上生执始，执始下生去灭，上下相生，终于南事，而六十律毕也。
<br>
<br>　　注②索隐律历志云“夫推历生律，制器规圜矩方，权重衡平，准绳嘉量，探赜索隐，
钩深致远，莫不用焉”，是万事之根本。</span>
<br>
<br>　　其于兵械尤所重，①故云“望敌知吉凶，②闻声效胜负”，③百王不易之道也。
<br>
<br>　　<span style="font-size:10.5pt;color:'004060'">注①索隐按：易称“师出以律”，是于兵械尤重也。正义内成曰器，外成曰械，械
谓弓﹑矢﹑殳﹑矛﹑戈﹑戟。刘伯庄云：“吹律审声，听乐知政，师旷审歌，知晋楚之
强弱，故云兵家尤所重。”
<br>
<br>　　注②索隐凡敌阵之上，皆有气色，气强则声强，声强则其觽劲。律者，所以通气，
故知吉凶也。正义凡两军相敌，上皆有云气及日晕。天官书云：“晕等，力钧；厚长大，
有胜；薄短小。无胜。”故望云气知胜负强弱。引旧语乃曰“故云”。
<br>
<br>　　注③索隐周礼“太师执同律听军声而占其吉凶”是也。故左传称师旷知南风之不竞，
此即其类也。正义周礼云“太师执同律以听军声而诏其吉凶”，左传云师旷知南风之不
竞，即其类。</span>
<br>
<br>　　武王伐纣，吹律听声，①推孟春以至于季冬，杀气相并，②而音尚宫。③同声相从，
物之自然，何足怪哉？
<br>
<br>　　<span style="font-size:10.5pt;color:'004060'">注①索隐其事当有所出，今则未详。
<br>
<br>　　注②正义人君暴虐酷急，即常寒应。寒生北方，乃杀气也。武王伐纣，吹律从春至
冬，杀气相并，律亦应之。故洪范咎征云“急常寒若”是也。
<br>
<br>　　注③正义兵书云：“夫战，太师吹律，合商则战胜，军事张强；角则军扰多变，失
士心；宫则军和，主卒同心；征则将急数怒，军士劳；羽则兵弱少威焉。”</span>
<br>
<br>　　兵者，圣人所以讨强暴，平乱世，夷险阻，救危殆。自含*(血)**[齿]*戴角之兽见
犯则校，而况于人怀好恶喜怒之气？喜则爱心生，怒则毒螫加，①情性之理也。
<br>
<br>　　<span style="font-size:10.5pt;color:'004060'">注①正义螫音释。</span>
<br>
<br>　　昔黄帝有涿鹿之战，以定火灾；①颛顼有共工之陈，以平水害；②成汤有南巢之伐，
以殄夏乱。③递兴递废，胜者用事，所受于天也。
<br>
<br>　　<span style="font-size:10.5pt;color:'004060'">注①集解文颖曰：“神农子孙暴虐，黄帝伐之，故以定火灾。”
<br>
<br>　　注②集解文颖曰：“共工，主水官也。少昊氏衰，秉政作虐，故颛顼伐之。本主水
官，因为水行也。”
<br>
<br>　　注③正义南巢，今庐州巢县是也。淮南子云：“汤伐桀，放之历山，与末喜同舟浮
江，奔南巢之山而死。”按：巢即山名，古巢伯之国。云南巢者，在中国之南也。</span>
<br>
<br>　　自是之后，名士迭兴，晋用咎犯，①而齐用王子，②吴用孙武，申明军约，赏罚必
信，卒伯诸侯，兼列邦土，虽不及三代之诰誓，然身宠君尊，当世显扬，可不谓荣焉？
岂与世儒闇于大较，③不权轻重，猥云德化，不当用兵，大至君辱失守，④小乃侵犯削
弱，遂执不移等哉！故教笞不可废于家，刑罚不可捐于国，诛伐不可偃于天下，用之有
巧拙，行之有逆顺耳。
<br>
<br>　　<span style="font-size:10.5pt;color:'004060'">注①正义狐偃也，咎季也。又云胥臣也。
<br>
<br>　　注②索隐徐广云：“王子成父。”
<br>
<br>　　注③索隐大较，大法也。淳于叞曰“车不较则不胜其任”是也。较音角。
<br>
<br>　　注④索隐徐广云：“如宋襄公是也。”</span>
<br>
<br>　　夏桀﹑殷纣手搏豺狼，足追四马，勇非微也；百战克胜，诸侯慑服，权非轻也。
<br>
<br>　　秦二世宿军无用之地，①连兵于边陲，力非弱也；结怨匈奴，絓祸于越，②势非寡
也。及其威尽势极，闾巷之人为敌国，咎生穷武之不知足，甘得之心不息也。
<br>
<br>　　<span style="font-size:10.5pt;color:'004060'">注①索隐谓常拥兵于郊野之外也。正义谓三十万备北*(阙)**[边]*，五十万守五岭
也。云连兵于边陲，即是宿军无用之地也。
<br>
<br>　　注②正义絓，胡卦反。顾野王云：“絓者，所碍。”</span>
<br>
<br>　　高祖有天下，三边外畔；大国之王虽称蕃辅，臣节未尽。会高祖厌苦军事，亦有萧、
张之谋，故偃武一休息，羁縻不备。
<br>
<br>　　历至孝文即位，将军陈武等议曰：“南越、朝鲜①自全秦时内属为臣子，后且拥兵
阻□，选蠕观望。②高祖时天下新定，人民小安，未可复兴兵。今陛下仁惠抚百姓，恩
泽加海内，宜及士民乐用，征讨逆党，以一封疆。”孝文曰：“朕能任衣冠，③念不到
此。会吕氏之乱，功臣宗室共不羞耻，误居正位，常战战栗栗，恐事之不终。且兵凶器，
虽克所愿，动亦秏病，谓百姓远方何？又先帝知劳民不可烦，故不以为意。朕岂自谓能？
今匈奴内侵，军吏无功，边民父子荷兵日久，④朕常为动心伤痛，无日忘之。今未能销
距，愿且坚边设候，结和通使，休宁北陲，为功多矣。且无议军。”故百姓无内外之繇，
得息肩于田亩，天下殷富，粟至十余钱，鸣鸡吠狗，烟火万里，可谓和乐者乎！
<br>
<br>　　<span style="font-size:10.5pt;color:'004060'">注①正义潮仙二音。高骊平壤城本汉乐浪郡王险城，即古朝鲜地，时朝鲜王满据之
也。
<br>
<br>　　注②集解□音□卖反。选音思兖反。蠕音而兖反。索隐蠕音软。选蠕谓动身欲有进
取之状也。
<br>
<br>　　注③正义朕音而禁反。
<br>
<br>　　注④正义荷音何我反。</span>
<br>
<br>　　太史公曰：文帝时，会天下新去汤火，①人民乐业，因其欲然，能不扰乱，故百姓
遂安。自年六七十翁亦未尝至市井，游敖嬉戏如小儿状。孔子所称有德君子者邪！②
<br>
<br>　　<span style="font-size:10.5pt;color:'004060'">注①索隐谓秦乱，楚汉交兵之时，如遗坠汤火，即书云“人坠涂炭”是也。
<br>
<br>　　注②索隐论语曰“善人为邦百年，亦可以胜残去杀”也。</span>
<br>
<br>　　书曰“*七正*”，二十八舍。①律历，天所以通五行八正之气，②天所以成孰万物
也。舍者，日月所舍。舍者，舒气也。
<br>
<br>　　<span style="font-size:10.5pt;color:'004060'">注①索隐七正，日、月、五星。七者可以正天时。又孔安国曰“七正，日月五星各
异政”也。二十八宿，[七正]之所舍也。舍，止也。宿，次也。言日月五星运行，或舍
于二十八次之分也。
<br>
<br>　　注②索隐八谓八节之气，以应八方之风。</span>
<br>
<br>　　不周风居西北，主杀生。东壁居不周风东，主辟生气①而东之。至于营室。②营室
者，主营胎③阳气而产之。东至于危。危，垝也。④言阳气之*(危)*垝，故曰危。十月
也，律中应钟。⑤应钟者，阳气之应，不用事也。其于十二子为亥。亥者，该也。⑥言
阳气藏于下，故该也。
<br>
<br>　　<span style="font-size:10.5pt;color:'004060'">注①索隐辟音辟。
<br>
<br>　　注②索隐定星也。定中而可以作室，故曰营室。其星有室象也，故天官书主庙。此
言“主营胎阳气而产之”，是说异也。正义天官书云“营室为清庙，曰离宫、阁道”，
是有宫室象。此言“主营胎阳气而产之”，二说不同。
<br>
<br>　　注③集解徐广曰：“一作‘含’。”
<br>
<br>　　注④索隐垝音鬼毁反。
<br>
<br>　　注⑤正义应，乙证反。白虎通云：“应者，应也，言万物应阳而动下藏也。”汉初依秦以十月为岁首，故起应钟。
<br>
<br>　　注⑥索隐按：律历志云“该阂于亥”。正义孟康云：“阂，藏塞也。阴杂阳气藏塞，
为万物作种也。”</span>
<br>
<br>　　广莫风居北方。广莫者，言阳气在下，阴莫阳广大也，故曰广莫。东至于虚。
<br>
<br>　　虚者，能实能虚，言阳气冬则宛藏于虚，①日冬至则一阴下藏，一阳上舒，故曰虚。
东至于须女。②言万物变动其所，阴阳气未相离，尚相*(如)*胥*[如]*也，故曰须女。
十一月也，律中黄钟。③黄钟者，阳气踵黄泉而出也。其于十二子为子。子者，滋也；
滋者，言万物滋于下也。其于十母为壬癸。壬之为言任也，言阳气任养万物于下也。癸
之为言揆也，言万物可揆度，故曰癸。东至牵牛。牵牛者，言阳气牵引万物出之也。牛
者，冒也，言地虽冻，能冒而生也。牛者，耕植种万物也。东至于建星。建星者，建诸
生也。十二月也，律中大吕。
<br>
<br>　　大吕者。其于十二子为丑。④
<br>
<br>　　<span style="font-size:10.5pt;color:'004060'">注①正义宛音蕴。
<br>
<br>　　注②索隐婺女名也。
<br>
<br>　　注③正义白虎通云：“黄中和之气，言阳气于黄泉之下动养万物也。”
<br>
<br>　　注④集解徐广曰：“此中阙不说大吕及丑也。”。正义案：此下阙文。或一本云
“丑者，纽也。言阳气在上未降，万物厄纽未敢出也”。</span>
<br>
<br>　　条风居东北，主出万物。条之言条治万物而出之，故曰条风。南至于箕。箕者，言
万物根棋，①故曰箕。正月也，律中泰蔟。②泰蔟者，言万物蔟生也，故曰泰蔟。其于
十二子为寅。寅言万物始生螾然③也，故曰寅。南至于尾，言万物始生如尾也。南至于
心，言万物始生有华心④也。南至于房。房者，言万物门户也，至于门则出矣。
<br>
<br>　　<span style="font-size:10.5pt;color:'004060'">注①集解徐广曰：“一作‘横’也。”
<br>
<br>　　注②正义蔟音千豆反。白虎通云：“泰者，大也。蔟者，凑也。言万物始大凑地而
出之也。”
<br>
<br>　　注③索隐音引，又音以慎反。
<br>
<br>　　注④集解徐广曰：“一作‘茎’。”</span>
<br>
<br>　　明庶风居东方。明庶者，明觽物尽出也。二月也，律中夹钟。①夹钟者，言阴阳相
夹厕也。其于十二子为卯。卯之为言茂也，言万物茂也。其于十母为甲乙。甲者，言万
物剖符②甲③而出也；乙者，言万物生轧轧也。南至于氐者。④氐者，言万物皆至也。
南至于亢。亢者，言万物亢见也。南至于角。角者，言万物皆有枝格如角也。三月也，
律中姑洗。⑤姑洗者，言万物洗生。其于十二子为辰。辰者，言万物之蜄⑥也。
<br>
<br>　　<span style="font-size:10.5pt;color:'004060'">注①正义白虎通云：“夹，孚甲也。言万物孚甲，种类分也。”
<br>
<br>　　注②集解音孚。
<br>
<br>　　注③索隐符甲犹孚甲也。
<br>
<br>　　注④正义氐音丁礼反。
<br>
<br>　　注⑤正义姑音沽。洗音先典反。白虎通云：“沽者，故也。洗者，鲜也。言万物去
故就新，莫不鲜明也。”
<br>
<br>　　注⑥集解音之慎反。索隐蜄音振。或作“娠”，同音。律历志云“振羡于辰”。</span>
<br>
<br>　　清明风居东南维，主风吹万物而西之。*[至于]*轸。轸者，言万物益大而轸轸然。
西至于翼。翼者，言万物皆有羽翼也。四月也，律中中吕。①中吕者，言万物尽旅而西
行也。其于十二子为巳。巳者，言阳气之已尽也。西至于七星。七星者，阳数成于七，故曰七星。西至于张。张者，言万物皆张也。西至于注。②注者，言万物之始衰，阳气下注，故曰注。五月也，律中蕤宾。③蕤宾者，言阴
气幼少，故曰蕤；痿阳不用事，故曰宾。
<br>
<br>　　<span style="font-size:10.5pt;color:'004060'">注①正义中音仲。白虎通云“言阳气将极中充大也”，故复申言之也。
<br>
<br>　　注②索隐音丁救反。注，咮也。天官书云“柳为鸟咮”，则注，柳星也。
<br>
<br>　　注③正义蕤音仁佳反。白虎通云：“蕤者，下也。宾者，敬也。言阳气上极，阴气
始宾敬之也。”</span>
<br>
<br>　　景风居南方。景者，言阳气道竟，故曰景风。其于十二子为午。午者，阴阳交，故
曰午。①其于十母为丙丁。丙者，言阳道着明，故曰丙；丁者，言万物之丁壮也，故曰
丁。西至于弧。弧者，言万物之吴落②且就死也。西至于狼。
<br>
<br>　　狼者，言万物可度量，断万物，故曰狼。
<br>
<br>　　<span style="font-size:10.5pt;color:'004060'">注①索隐律历志云“咢布于午”。
<br>
<br>　　注②集解徐广曰：“吴，一作‘柔’。”</span>
<br>
<br>　　凉风居西南维，主地。地者，沉夺万物气也。①六月也，律中林钟。②林钟者，言
万物就死气林林然。其于十二子为未。未者，言万物皆成，有滋味也。③北至于罚。罚者，言万物气夺可伐也。北至于参。④参言万物可参也，故曰参。七月也，律中夷则。⑤夷则，言阴⑥气之贼⑦万物也。其于十二子为申。申者，言阴用
事，申贼万物，⑧故曰申。北至于浊。⑨浊者，触也，言万物皆触死也，故曰浊。北至
于留。⑩留者，言阳气之稽留也，故曰留。八月也，律中南吕。⑾南吕者，言阳气之旅
入藏也。其于十二子为酉。酉者，万物之老也，⑿故曰酉。
<br>
<br>　　<span style="font-size:10.5pt;color:'004060'">注①正义沉，一作“洗”。
<br>
<br>　　注②正义白虎通云：“林者，觽也。言万物成熟，种类多也。”
<br>
<br>　　注③索隐律历志云“昧薆于未”，其意殊也。
<br>
<br>　　注④正义音所林反。
<br>
<br>　　注⑤正义白虎通云：“夷，伤也。则，法也。言万物始伤，被刑法也。”
<br>
<br>　　注⑥集解徐广曰：“一作‘阳’。”
<br>
<br>　　注⑦集解徐广曰：“一作‘则’。”
<br>
<br>　　注⑧集解徐广曰：“贼，一作‘则’。”索隐律历志“物坚于申”也。
<br>
<br>　　注⑨索隐按：尔雅“浊谓之毕”。
<br>
<br>　　注⑩索隐留即昴，毛传亦以留为昴。
<br>
<br>　　注⑾正义白虎通云：“南，任也。言阳气尚任包，大生荠麦也。”
<br>
<br>　　注⑿索隐律历志“留孰于酉”。</span>
<br>
<br>　　阊阖风居西方。阊者，倡也；阖者，藏也。言阳气道万物，阖黄泉也。其于十母为
庚辛。庚者，言阴气庚万物，故曰庚；辛者，言万物之辛生，故曰辛。北至于胃。胃者，
言阳气就藏，皆胃胃也。北至于娄。娄者，呼万物且内之也。
<br>
<br>　　北至于奎。①奎者，主毒螫杀万物也，奎而藏之。九月也，律中无射。②无射者，
阴气盛用事，阳气无余也，故曰无射。其于十二子为戌。戌者，言万物尽灭，故曰戌。
③
<br>
<br>　　<span style="font-size:10.5pt;color:'004060'">注①集解徐广曰：“一作‘曢’。”索隐按：天官书“奎为沟渎，娄为聚觽，胃为
天仓”，今此说并异，及六律十母，又与汉书不同，今各是异家之说也。
<br>
<br>　　注②正义音亦。白虎通云：“射，终也。言万物随阳而终，当复随阴而起，无有终
已。”此说六吕十干十二支与汉书不同。
<br>
<br>　　注③索隐律历志“毕入于戌”也。</span>
<br>
<br>　　<律数：
<br>
<br>　　九九八十一以为宫。三分去一，五十四以为征。三分益一，七十二以为商。三分去
一，四十八以为羽。三分益一，六十四以为角。黄钟长八寸七分一，宫。①大吕长七寸
五分三分*(一)**②*。②太蔟长七寸*(七)**⑩*分二，角。
<br>
<br>　　夹钟长六寸*(一)**⑦*分三分一。姑洗长六寸*(七)**⑩*分四，羽。③仲吕长五寸
九分三分二，征。蕤宾长五寸六分三分*(一)**②*。林钟长五寸*(七)**⑩*分四，角。
④夷则长五寸*(四分)*三分二，商。南吕长四寸*(七)**⑩*分八，征。无射长四寸四分
三分二。应钟长四寸二分三分二，羽。
<br>
<br>　　<span style="font-size:10.5pt;color:'004060'">注①索隐黄钟长八寸十分一宫。案：上文云“律九九八十一以为宫”，故云长八寸
十分一宫。而云黄钟长九寸者，九分之寸也。刘歆、郑玄等皆以为长九寸即十分之寸，
不依此法也。云宫者，黄钟为律之首，宫为五音之长，十一月以黄钟为宫，则声得其正。
旧本多作“七分”，盖误也。
<br>
<br>　　注②索隐谓十一月以黄钟为宫，五行相次，土生金，故以大吕为商者，大吕所以助
阳宣化也。
<br>
<br>　　注③索隐亦以金生水故也。
<br>
<br>　　注④索隐水生木，故为角。不用蕤宾者，以阴气起，阳不用事，故去之也。</span>
<br>
<br>　　<生钟分：①
<br>
<br>　　<span style="font-size:10.5pt;color:'004060'">注①索隐此算术生钟律之法也。正义分音扶问反。</span>
<br>
<br>　　子一分。①丑三分二。②寅九分八。③卯二十七分十六。④辰八十一分六十四。巳
二百四十三分一百二十八。午七百二十九分五百一十二。未二千一百八十七分一千二十
四。申六千五百六十一分四千九十六。酉一万九千六百八十三分八千一百九十二。戌五
万九千四十九分三万二千七百六十八。亥十七万七千一百四十七分六万五千五百三十六。
<br>
<br>　　<span style="font-size:10.5pt;color:'004060'">注①索隐自此已下十一辰，皆以三乘之，为黄钟积实之数。
<br>
<br>　　注②索隐案：子律黄钟长九寸，林钟丑冲长六寸，以九比六，三分少一，故云丑三
分二。即是黄钟三分去一，下生林钟之数也。
<br>
<br>　　注③索隐十二律以黄钟为主，黄钟长九寸，太蔟长八寸，寅九分八，即是林钟三分
益一，上生太蔟之义也。正义孟康云：“元气始起于子。未分之时，天地人混合为一，
故子数独一。”汉书律历志云：“太极元气，函三为一，行于十二辰，始动于子，参之
于丑，得三；又参于寅，得九；又参之于卯，得二十七；
<br>
<br>　　又参之于辰，得八十一；又参之于巳，得二百四十三；又参之于午，得七百二十九；
又参之于未，得二千一百八十七；又参之于申，得六千五百六十一；又参之于酉，得万
九千六百八十三；又参之于戌，得五万九千四十九；又参之于亥，得十七万七千一百四
十七。此阴阳合德，气种于子，化生万物者也。”然丑三分二，寅九分八者，并是分之
余数，而汉书不说也。
<br>
<br>　　注④索隐此以丑三乘寅，寅三乘卯，得二十七。南吕为卯，冲长五寸三分寸之一，
以三约二十七得九，即黄钟之本数。又以三约十六得五，余三分之一即南吕之长，故云
卯二十七分十六，亦是太蔟三分去一，下生南吕之义。已下八辰并准此。然云丑三分二，
寅九分八者，皆分之余数也。</span>
<br>
<br>　　生黄钟术曰：以下生者，①倍其实，三其法。②以上生者，四其实，三其法。③上
九，商八，羽七，角六，宫五，征九。④置一而九三之以为法。⑤实如法，得长一寸。
⑥凡得九寸，命曰“黄钟之宫”。故曰音始于宫，穷于角；⑦数始于一，终于十，成于三；气始于冬至，周而复生。
<br>
<br>　　<span style="font-size:10.5pt;color:'004060'">注①索隐生钟术曰以下生者。案：蔡邕曰“阳生阴为下生，阴生阳为上生。
<br>
<br>　　子午已东为上生，已西为下生”。又律历志云“阴阳相生自黄钟始，黄钟*(生)**
[至]*太蔟，左旋八八为五”。从子至未得八，下生林钟是也。又自未至寅亦得八，上生
太蔟。然上下相生，皆以此为率也。
<br>
<br>　　注②索隐谓黄钟下生林钟，黄钟长九寸，倍其实者，二九十八，三其法者，以三为
法，约之得六，为林钟之长也。
<br>
<br>　　注③索隐四其实者，谓林钟上生太蔟，林钟长六寸，以四乘六得二十四，以三约之
得八，即为太蔟之长。
<br>
<br>　　注④索隐此五声之数亦上生三分益一，下生三分去一。宫下生征，征益一上生商；
商下生羽，羽益一上生角。然此文似数错，未暇研核也。
<br>
<br>　　注⑤索隐汉书律历志曰：“太极元气，函三为一，行之于十二辰，始动于子，参之
于丑得三，又参之于寅得九。”是谓因而九三之也。韦昭曰：“置一而九，以三乘之是
也。”乐产云：“一气生于子，至丑而三，是一三也。又自丑至寅为九，皆以三乘之，
是九三之也。又参之卯，得二十七；参之于辰，得八十一；
<br>
<br>　　又参之于巳，得二百四十三；又参之午，得七百二十九；又参于未，得二千六百八
十七；又参之于申，得六千五百六十三；又参于酉，得万九千六百八十三；
<br>
<br>　　又参于戌，得五万九千四十九；又参至于亥，得十七万七千一百四十七：谓之该数。
此阴阳合德，气钟于子，化生万物也。然丑三分，寅九分者，即分之余数也。”
<br>
<br>　　注⑥索隐实如法得一。实谓以子一乘丑三，至亥得十七万七千一百四十七为实数。
如法谓以上万九千六百八十三之法除实得九，为黄钟之长。言“得一”者，算术设法辞
也。“得”下有“长”，“一”*[下有]*“寸”者，皆衍字也。韦昭云得九寸之一也。
姚氏谓得一即黄钟之子数。
<br>
<br>　　注⑦索隐即如上文宫下生征，征上生商，商下生羽，羽上生角，是其穷也。</span>
<br>
<br>　　神生于无，①形成于有，②形然后数，形而成声，③故曰神使气，气就形。形理如
类有可类。或未形而未类，或同形而同类，类而可班，类而可识。
<br>
<br>　　圣人知天地识之别，故从有以至未有，④以得细若气，微若声。⑤然圣人因神而存
之，⑥虽妙必效情，核其华道者明矣。⑦非有圣心以乘聪明，孰能存天地之神而成形之
情哉？神者，物受之而不能知*(及)*其去来，⑧故圣人畏而欲存之。唯欲存之，神之亦
存。⑨其欲存之者，故莫贵焉。⑩
<br>
<br>　　<span style="font-size:10.5pt;color:'004060'">注①正义无形为太易气，天地未形之时，言神本在太虚之中而无形也。
<br>
<br>　　注②正义天地既分，二仪已质，万物之形成于天地之闲，神在其中。
<br>
<br>　　注③正义数谓天数也，声谓宫﹑商﹑角﹑征﹑羽也。言天数既形，则能成其五声也。
<br>
<br>　　注④正义从有谓万物形质也，未有谓天地未形也。
<br>
<br>　　注⑤正义气谓太易之气，声谓五声之声也。
<br>
<br>　　注⑥正义言圣人因神理其形体，寻夡至于太易之气，故云因神而存之，上云从有以
至未有是也。
<br>
<br>　　注⑦正义妙谓微妙之性也。效犹见也。核，研核也。华道，神妙之道也。言人虽有
微妙之性，必须程督己之情理，然后研核神妙之道，乃能究其形体，辨其成声，故谓明
矣。故下云“非有圣心以乘聪明，孰能存天地之神而成形之情哉”是也。
<br>
<br>　　注⑧正义言万物受神妙之气，不能知觉，及神去来，亦不能识其往复也。
<br>
<br>　　注⑨正义言圣人畏神妙之理难识，而欲常存之；唯欲常存之，故其神亦存也。
<br>
<br>　　注⑩正义言平凡之人欲得精神存者，故亦莫如贵神之妙焉。</span>
<br>
<br>　　太史公曰：*(故)*[在]旋玑玉衡以齐七政，即天地二十八宿。①十母，②十二子，
③钟律调自上古。建律运历造日度，可据而度也。④合符节，通道德，即从斯之谓也。
<br>
<br>　　<span style="font-size:10.5pt;color:'004060'">注①正义宿音息袖反，又音肃。谓东方角﹑亢﹑氐﹑房﹑心﹑尾﹑箕，南方井﹑鬼
﹑柳﹑星﹑张﹑翼﹑轸，西方奎﹑娄﹑胃﹑昴﹑毕﹑觜﹑参，北方斗﹑牛﹑女﹑虚﹑危
﹑室﹑壁，凡二十八宿一百二十八宿星也。
<br>
<br>　　注②正义十干：甲﹑乙﹑丙﹑丁﹑戊﹑己﹑庚﹑辛﹑壬﹑癸。
<br>
<br>　　注③正义十二支：子﹑丑﹑寅﹑卯﹑辰﹑巳﹑午﹑未﹑申﹑酉﹑戌﹑亥。
<br>
<br>　　注④正义度音田洛反。</span>
<br>
<br>　　【索隐述赞】自昔轩后，爰命伶纶。雄雌是听，厚薄伊均。以调气候，以轨星辰。
军容取节，乐器斯因。自微知着，测化穷神。大哉虚受，含养生人。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="026.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/025.htm by HTTrack Website Copier/3.x [XR&CO'2007], Thu, 21 Mar 2013 03:59:12 GMT -->
</html>
