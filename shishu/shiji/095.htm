<html>

<!-- Mirrored from www.my285.com/shishu/shiji/095.htm by HTTrack Website Copier/3.x [XR&CO'2007], Thu, 21 Mar 2013 04:00:35 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷九十五&nbsp;&nbsp;樊郦滕灌列传　第三十五
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　舞阳侯①樊哙②者，沛人也。③以屠狗为事，④与高祖俱隐。
<br>
<br>　　<span style="font-size:10.5pt;color:'004060'">注①正义舞阳在许州叶县东十里。
<br>
<br>　　注②正义音快，又吉外反。
<br>
<br>　　注③正义沛，徐州县。
<br>
<br>　　注④正义时人食狗亦与羊豕同，故哙专屠以卖之。</span>
<br>
<br>　　初从高祖起丰，攻下沛。高祖为沛公，以哙为舍人。从攻胡陵﹑方与，①还守丰，
击泗水监丰下，②破之。复东定沛，破泗水守薛西。③与司马橺④战砀东，⑤却敌，斩
首十五级，赐爵国大夫。⑥常从，沛公击章邯军濮阳，攻城先登，斩首二十三级，赐爵
列大夫。⑦复常从，从攻城阳，⑧先登。
<br>
<br>　　下户牖，⑨破李由军，斩首十六级，赐上闲爵。⑩从攻围东郡守尉于成武，⑾却敌，
斩首十四级，捕虏十一人，赐爵五大夫。从击秦军，出亳南。⑿河闲守军于杠里，⒀破之。击破赵贲军开封⒁北，以却敌先登，斩候一人，首六十八级，捕虏二十七人，赐爵卿。从攻破杨熊军于曲遇。⒂攻宛陵，⒃先登，斩首八级，
捕虏四十四人，赐爵封号贤成君。⒄从攻长社﹑轘辕，⒅绝河津，⒆东攻秦军于尸，⒇南攻秦军于摺(21)破南阳守齮于阳城。东攻宛城，先登。西至郦，(22)以却敌，
斩首二十四级，捕虏四十人，赐重封。(23)攻武关，至霸上，斩都尉一人，首十级，
捕虏百四十六人，降卒二千九百人。
<br>
<br>　　<span style="font-size:10.5pt;color:'004060'">注①正义房预二音。
<br>
<br>　　注②索隐案：监者，秦时御史监郡也。丰下，丰县之下也。正义泗水，郡名。
<br>
<br>　　注③索隐谓破其守于薛县之西也。
<br>
<br>　　注④集解张晏曰：“秦司马。”正义秦将章邯司马橺。
<br>
<br>　　注⑤正义砀，宋州县也。
<br>
<br>　　注⑥集解文颖曰：“即官大夫也。”正义爵第六级也。
<br>
<br>　　注⑦集解文颖曰：“即公大夫，爵第七。”
<br>
<br>　　注⑧集解徐广曰：“年表二年七月，破秦军濮阳东，屠城阳也。”正义按：城阳近
濮阳，而汉书作“阳城”，大错误。
<br>
<br>　　注⑨正义户牖，汴州东陈留县东北九十一里东昏故城是。
<br>
<br>　　注⑩集解孟康曰：“不在二十爵中，如执圭﹑执帛比也。”如淳曰：“闲，或作
‘闻’。吕氏春秋曰‘魏文侯东胜齐于长城，天子赏文侯以上闲爵’。”索隐赐上闻爵。
张晏云：“得径上闻。”晋灼曰：“名通于天子也。”如淳曰“或作‘上闻’，又引吕
氏春秋，当证“上闲”。“闲”音“中闲”之“闲”。
<br>
<br>　　注⑾正义曹州县。
<br>
<br>　　注⑿索隐案：亳，汤所都，今河南偃师有汤亳是也。正义亳故城在宋州谷熟县西南
四十里。
<br>
<br>　　注⒀正义地名，近城阳。
<br>
<br>　　注⒁正义汴州县。
<br>
<br>　　注⒂索隐音龋颙二音，邑名也。正义曲，丘雨反。遇，牛恭反。郑州中牟县有曲遇
聚。
<br>
<br>　　注⒃索隐地理志属河南。正义宛陵故城在郑州新郑县东北三十八里。
<br>
<br>　　注⒄集解徐广曰：“时赐爵有执帛﹑执圭，又有赐爵封而加美名以为号也。
<br>
<br>　　又有功，则赐封列侯。”骃案：张晏曰“食禄比封君而无邑”。瓒曰“秦制，列侯
乃有封爵也”。索隐张晏曰：“食禄比封君而无邑。”徐广曰：“赐爵有执圭﹑执帛，
又有爵封而加美号。”又小颜云：“楚汉之际，权设宠荣，假其位号，或得邑地，或空
受爵，此例多矣。约以秦制，于义不通。”
<br>
<br>　　注⒅正义许州理县也。轘辕关在缑氏县东南三十里。
<br>
<br>　　注⒆正义古平阴津在河南府东北五十里也。
<br>
<br>　　注⒇正义在偃师南。
<br>
<br>　　注(21)正义在汝州鲁山县东南。
<br>
<br>　　注(22)正义郦音掷。在邓州新城县西北四十里。
<br>
<br>　　注(23)集解张晏曰：“益禄也。”如淳曰：“正爵名也。”瓒曰：“增封也。”
<br>
<br>　　索隐张晏云“益禄也”。臣瓒以为增封，义亦近是。而如淳曰正爵名，非也。小颜
以为重封者，兼二号，盖为得也。</span>
<br>
<br>　　项羽在戏下，欲攻沛公。沛公从百余骑因项伯面见项羽，谢无有闭关事。项羽既飨
军士，中酒，①亚父谋欲杀沛公，令项庄拔剑舞坐中，欲击沛公，项伯常*(肩)**[屏]*
蔽之。时独沛公与张良得入坐，樊哙在营外，闻事急，乃持铁盾入到营。营韂止哙，哙
直撞入，②立帐下。③项羽目之，问为谁。张良曰：“沛公参乘樊哙。”项羽曰：“壮
士。”赐之卮酒彘肩。哙既饮酒，拔剑切肉食，尽之。项羽曰：“能复饮乎？”哙曰：
“臣死且不辞，岂特卮酒乎！且沛公先入定咸阳，暴师霸上，以待大王。④大王今日至，
听小人之言，与沛公有隙，臣恐天下解，⑤心疑大王也。”项羽默然。沛公如厕，麾樊
哙去。既出，沛公留车骑，独骑一马，与樊哙等四人步从，从闲道山下归走霸上军，而
使张良谢项羽。项羽亦因遂已，无诛沛公之心矣。是日微樊哙礶入营谯让项羽，⑥沛公
事几殆。⑦
<br>
<br>　　<span style="font-size:10.5pt;color:'004060'">注①集解张晏曰：“酒酣也。”
<br>
<br>　　注②集解汉书音义曰：“揰音撞钟。”正义撞，直江反。
<br>
<br>　　注③集解徐广曰：“一本作‘立帷下，瞋目而视，眦皆血出’。”
<br>
<br>　　注④正义时羽未为王，史追书。
<br>
<br>　　注⑤正义纪买反。至此为绝句。
<br>
<br>　　注⑥索隐谯音诮，责也。或才笑反，或亦作“诮”。
<br>
<br>　　注⑦正义几音祈。</span>
<br>
<br>　　明日，项羽入屠咸阳，立沛公为汉王。汉王赐哙爵为列侯，号临武侯。①迁为郎中，
从入汉中。
<br>
<br>　　<span style="font-size:10.5pt;color:'004060'">注①正义桂阳临武县。</span>
<br>
<br>　　还定三秦，别击西丞白水北，①雍轻车骑于雍南，破之。②从攻雍﹑斄③城，先登
击章平军好畤，④攻城，先登陷阵，斩县令丞各一人，首十一级，虏二十人，迁郎中骑
将。从击秦车骑壤东，⑤却敌，迁为将军。攻赵贲，下郿﹑⑥槐里﹑柳中﹑⑦咸阳；灌
废丘，最。⑧至栎阳，⑨赐食邑杜之樊乡。⑩从攻项籍，屠煮枣。⑾击破王武﹑程处军
于外黄。攻邹﹑鲁﹑瑕丘﹑薛。⑿项羽败汉王于彭城，尽复取鲁﹑梁地。哙还至荥阳，
益食平阴二千户，⒀以将军守广武。一岁，项羽引而东。从高祖击项籍，下阳夏，⒁虏
楚周将军卒四千人。围项籍于陈，⒂大破之。屠胡陵。⒃
<br>
<br>　　<span style="font-size:10.5pt;color:'004060'">注①集解徐广曰：“陇西有西县。白水在武都。”骃案：如淳曰“皆地名也”。
<br>
<br>　　晋灼曰“白水，今广平魏县也。地理志无‘西丞’，似秦将名”。索隐案：西谓陇
西之西县。白水，水名，出武都，经西县东南流。言哙击西县之丞在白水之北耳，徐广
等说皆非也。正义括地志云：“白马水源出文州曲水县西南，会经孙山下。”
<br>
<br>　　注②正义上“雍”于拱反。
<br>
<br>　　注③集解音胎。
 <br>
<br>　　注④索隐案：雍即扶风雍县。斄音台，即后稷所封，今之武功故斄城是。章平即章
邯子也。
<br>
<br>　　注⑤索隐小颜亦以为地名。正义壤乡在武功县东南二十里。
<br>
<br>　　注⑥正义岐州县。
<br>
<br>　　注⑦索隐按：柳中即细柳，地在长安西也。
<br>
<br>　　注⑧集解李奇曰：“以水灌废丘也。”张晏曰：“最，功第一也。”晋灼曰：“京
辅治华阴，灌北也。”索隐灌谓以水灌废丘，城陷，其功最上也。李奇曰“废丘即槐里
也。上有槐里，此又言者，疑此是小槐里”，非也。按：文云“攻赵贲，下郿﹑槐里﹑
柳中﹑咸阳”，总言所攻陷之邑。别言以水灌废丘，其功特最也。何者？初云槐里，称其新名，后言功最，是重举，不欲再见其文，故因旧称废丘也。
<br>
<br>　　注⑨正义雍州县。
<br>
<br>　　注⑩索隐案：杜陵有樊乡。三秦记曰“长安正南，山名秦岭，谷名子午，一名樊川，
一名御宿”。樊乡即樊川也。
<br>
<br>　　注⑾索隐检地理志无“煮枣”，晋说是。功臣表有煮枣侯，云清河有煮枣城。
<br>
<br>　　小颜以为“攻项籍，屠煮枣，合在河南，非清河之城明矣”。今案续汉书郡国志，
在济阴宛朐也。正义案：其时项羽未渡河北，冀州信都县东北五十里煮枣非矣。
<br>
<br>　　注⑿正义邹，兖州县，在州东南六十二里。鲁，兖州曲阜县。瑕丘，兖州县。薛在
徐州滕县界。
<br>
<br>　　注⒀正义平阴故城在济阳东北五里。
<br>
<br>　　注⒁正义夏音假。陈州太康县。
<br>
<br>　　注⒂正义陈州。
<br>
<br>　　注⒃正义在兖州南。</span>
<br>
<br>　　项籍既死，汉王为帝，以哙坚守战有功，益食八百户。从高帝攻反燕王臧荼，虏荼，
定燕地。楚王韩信反，哙从至陈，取信，定楚。①更赐爵列侯，与诸侯剖符，世世勿绝，
食舞阳，号为舞阳侯，除前所食。以将军从高祖攻反韩王信于代。自霍人以往②至云中，
③与绛侯等共定之，益食千五百户。因击陈豨与曼丘臣军，④战襄国，⑤破柏人，⑥先
登，降定清河﹑常山凡二十七县，残东垣，⑦迁为左丞相。破得綦毋卬﹑尹潘军于无终
﹑广昌。⑧破豨别将胡人王黄军于代南，因击韩信军于参合。⑨军所将卒斩韩信，破豨
胡骑横谷，⑩斩将军赵既，虏代丞相冯梁﹑守孙奋﹑大将王黄﹑将军﹑*(太卜)*太仆解
福⑾等十人。与诸将共定代乡邑七十三。其后燕王卢绾反，哙以相国击卢绾，破其丞相
抵蓟南，⑿定燕地，凡县十八，乡邑五十一。益食邑千三百户，定食舞阳五千四百户。
从，斩首百七十六级，虏二百八十八人。别，破军七，下城五，定郡六，县五十二，得
丞相一人，将军十二人，二千石已下至三百石十一人。
<br>
<br>　　<span style="font-size:10.5pt;color:'004060'">注①正义徐州。
<br>
<br>　　注②正义先累反，又苏果反，又山寡反。杜预云“霍人，晋邑也。‘霍人’当作
‘葰’，地理志云葰人县属太原郡”。括地志云：“葰人故城在代州繁畤县界也。”
<br>
<br>　　注③正义云中郡县，皆朔州善阳县北三百八十里定襄故城是也。
<br>
<br>　　注④集解徐广曰：“曼，一作‘宁’字。”
<br>
<br>　　注⑤正义邢州城。
<br>
<br>　　注⑥正义邢州县。
<br>
<br>　　注⑦集解张晏曰：“残，有所毁也。”瓒曰：“残谓多所杀伤也。孟子曰‘贼义谓
之残’。”
<br>
<br>　　注⑧正义在蔚州飞狐县北七里。
<br>
<br>　　注⑨正义在朔州定襄县界。
<br>
<br>　　注⑩正义谷音欲。盖在代。
<br>
<br>　　注⑾正义人姓名。
<br>
<br>　　注⑿索隐抵音丁礼反。抵训至。一云抵者，丞相之名。</span>
<br>
<br>　　哙以吕后女弟吕须为妇，生子伉，故其比诸将最亲。
<br>
<br>　　先黥布反时，高祖尝病甚，恶见人，卧禁中，诏户者无得入髃臣。髃臣绛﹑灌等莫
敢入。十余日，哙乃排闼直入，①大臣随之。上独枕一宦者卧。哙等见上流涕曰：“始
陛下与臣等起丰沛，定天下，何其壮也！今天下已定，又何惫也！
<br>
<br>　　且陛下病甚，大臣震恐，不见臣等计事，顾独与一宦者绝乎？且陛下独不见赵高之
事乎？”高帝笑而起。
<br>
<br>　　<span style="font-size:10.5pt;color:'004060'">注①正义闼，宫中小门。</span>
<br>
<br>　　其后卢绾反，高帝使哙以相国击燕。是时高帝病甚，人有恶哙党于吕氏，即上一日
宫车晏驾，则哙欲以兵尽诛灭戚氏﹑赵王如意之属。高帝闻之大怒，乃使陈平载绛侯代
将，而即军中斩哙。陈平畏吕后，执哙诣长安。至则高祖已崩，吕后释哙，使复爵邑。
<br>
<br>　　孝惠六年，樊哙卒，谥为武侯。子伉代侯。而伉母吕须亦为临光侯，高后时用事专
权，大臣尽畏之。伉代侯九岁，高后崩。大臣诛诸吕、吕须婘①属，因诛伉。舞阳侯中
绝数月。孝文帝既立，乃复封哙他庶子市人为舞阳侯，复故爵邑。市人立二十九岁卒，
谥为荒侯。子他广代侯。六岁，侯家舍人得罪他广，怨之，乃上书曰：“荒侯市人病不
能为人，②令其夫人与其弟乱而生他广，他广实非荒侯子，不当代后。”诏下吏。孝景
中六年，他广夺侯为庶人，国除。③
<br>
<br>　　<span style="font-size:10.5pt;color:'004060'">注①索隐音须眷二音。
<br>
<br>　　注②正义言不能行人道。
<br>
<br>　　注③索隐案：汉书平帝元始二年，封哙玄孙之子章为舞阳侯，邑千户。</span>
<br>
<br>　　曲周侯①郦商者，高阳人。②陈胜起时，商聚少年东西略人，得数千。沛公略地至
陈留，六月余，③商以将卒四千人属沛公于岐。④从攻长社，先登，赐爵封信成君。从
沛公攻缑氏，绝河津，破秦军洛阳东。从攻下宛﹑穰，定十七县。别将攻旬关，⑤定汉
中。
<br>
<br>　　<span style="font-size:10.5pt;color:'004060'">注①正义故城在*(洛)**[洺]*州曲周西南十五里。
<br>
<br>　　注②索隐郦音历。高阳，聚名，属陈留。正义雍*(州)**[丘]*西南聚邑人也。
<br>
<br>　　注③集解徐广曰：“月表曰二世元年九月，沛公起兵；二世三年二月，袭陈留，用
郦食其策。起兵至此十九月矣。食其传曰既说高帝已，乃言其弟商，使从沛公也。”索
隐事与郦生传及年表小不同，盖史官意异也。正义徐注非也。言商先东西略得数千人，
及沛公略地至陈留，商起兵，乃六月余得四千人，以将军从高祖也。
<br>
<br>　　注④索隐此地名阙，盖在河南陈﹑郑之界。正义高纪云“郦食其说沛公袭陈留，乃
以食其为广野君，郦商为将，将陈留兵，与偕攻开封”。郦生传云“沛公引兵随之，乃
下陈留，为广阳君。言其弟郦商，使将数千人从沛公西南略地”。此传云“属沛公于岐，
从攻长社”。案纪传此说，岐当与陈留﹑高阳相近也。
<br>
<br>　　注⑤集解汉书音义曰：“汉中旬阳县。音询。”索隐案：在汉中旬阳县，旬水上之
关。</span>
<br>
<br>　　项羽灭秦，立沛公为汉王。汉王赐商爵信成君，以将军为陇西都尉。别将定北地﹑
①上郡。②破雍将军焉氏，③周类军栒邑，④苏驵军于泥阳。⑤赐食邑武成六千户。⑥
以陇西都尉从击项籍军五月，出钜野，与钟离眛战，疾斗，受梁相国印，益食邑四千户。
以梁相国将从击项羽二岁三月，攻胡陵。
<br>
<br>　　<span style="font-size:10.5pt;color:'004060'">注①正义宁州。
<br>
<br>　　注②正义鄜州。
<br>
<br>　　注③集解音支。索隐上音于然反，下音支。县名，属安定。汉书云破章邯别将。正
义县在泾州安定县东四十里。
<br>
<br>　　注④索隐栒邑在豳州。地理志属右扶风。栒音荀。
<br>
<br>　　注⑤集解徐广曰：“驵，一作‘騠’。”索隐北地县名。驵者，龙马也。正义故城
在宁州罗川县北三十一里。泥谷水源出罗川县东北泥阳。源侧有泉，于泥中潜流二十余
步而流入泥谷。又有泥阳湫，在县东北四十里。
<br>
<br>　　注⑥正义县在华州郑县东十三里。</span>
<br>
<br>　　项羽既已死，汉王为帝。其秋，燕王臧荼反，商以将军从击荼，战龙脱，①先登陷
阵，破荼军易下，②却敌，迁为右丞相，赐爵列侯，与诸侯剖符，世世勿绝，食邑涿五
千户，③号曰涿侯。以右丞相别定上谷，④因攻代，受赵相国印。以右丞相赵相国别与
绛侯等定代﹑鴈门，得代丞相程纵﹑守相郭同﹑将军已下至六百石十九人。
<br>
<br>　　还，以将军为太上皇韂一岁七月。以右丞相击陈豨，残东垣。又以右丞相从高帝击
黥布，攻其前拒，⑤陷两陈，得以破布军，更食曲周五千一百户，除前所食，凡别破军
三，降定郡六，县七十三，得丞相﹑守相﹑大将各一人，小将二人，二千石已下至六百
石十九人。
<br>
<br>　　<span style="font-size:10.5pt;color:'004060'">注①集解徐广曰：“在燕赵之界。”骃案：汉书音义曰“地名”。索隐孟康曰“地
名”，在燕赵之界，其地阙。
<br>
<br>　　注②正义易州易县。
<br>
<br>　　注③正义涿，幽州。
<br>
<br>　　注④正义妫州。
<br>
<br>　　注⑤集解徐广曰：“一作‘和’。”骃谓拒，方陈。拒音矩。索隐音巨，又音矩。
裴骃云“拒，方阵”。邹氏引左传有“左拒右拒”。徐云“一作‘和’。和，军门也”。
汉书作“前垣”，小颜以为攻其壁垒之前垣也。李奇以为“前锋坚蔽若垣墙”，非也。</span>
<br>
<br>　　商事孝惠﹑高后时，商病，不治。①其子寄，字况，②与吕禄善。及高后崩，大臣
欲诛诸吕，吕禄为将军，军于北军，太尉勃不得入北军，于是乃使人劫郦商，令其子况
绐吕禄，③吕禄信之，故与出游，而太尉勃乃得入据北军，遂诛诸吕。是岁商卒，谥为
景侯。子寄代侯。天下称郦况卖交也。④
<br>
<br>　　<span style="font-size:10.5pt;color:'004060'">注①集解文颖曰：“不能治官事。”
<br>
<br>　　注②索隐郦寄字也。邹氏本作“兄”，亦音况。
<br>
<br>　　注③索隐绐，欺也，诈也。音待。
<br>
<br>　　注④集解班固曰：“夫卖交者，谓见利而忘义也。若寄父为功臣，而又执劫，虽摧
吕禄以安稷，谊存君亲可也。”</span>
<br>
<br>　　孝景前三年，吴﹑楚﹑齐﹑赵反，上以寄为将军，围赵城，十月不能下。得俞侯①
栾布自平齐来，乃下赵城，灭赵，王自杀，除国。孝景中二年，寄欲取平原君为夫人，
②景帝怒，下寄吏，有罪，夺侯。景帝乃以商他子坚封为缪侯，③续郦氏后。缪靖侯卒，
子康侯遂成立。遂成卒，子怀侯世宗立。④世宗卒，子侯终根立，为太常，坐法，国除。
<br>
<br>　　<span style="font-size:10.5pt;color:'004060'">注①集解俞音舒。索隐俞音歈，县名，又音输，在河东。
<br>
<br>　　注②集解苏林曰：“景帝王皇后母臧儿也。”
<br>
<br>　　注③集解徐广曰：“缪者，更封邑名。谥曰靖。”索隐缪音穆，邑也。谥曰靖侯。
汉书无谥。
<br>
<br>　　注④集解徐广曰：“世，一作‘他’。”</span>
<br>
<br>　　汝阴侯①夏侯婴，沛人也。为沛厩司御。②每送使客还，过沛泗上亭，与高祖语，
未尝不移日也。婴已而试补县吏，与高祖相爱。高祖戏而伤婴，人有告高祖。③高祖时
为亭长，重坐伤人，④告故不伤婴，⑤婴证之。后狱覆，⑥婴坐高祖系岁余，掠笞数百，
终以是脱高祖。
<br>
<br>　　<span style="font-size:10.5pt;color:'004060'">注①正义汝阴即今阳城。
<br>
<br>　　注②索隐案：楚汉春秋云滕公为御也。
<br>
<br>　　注③集解韦昭曰：“告，白也。白高祖伤人。”
<br>
<br>　　注④集解如淳曰：“为吏伤人，其罪重也。”
<br>
<br>　　注⑤集解邓展曰：“律有故乞鞠。高祖自告不伤人。”索隐案：晋令云“狱结竟，
呼囚鞠语罪状，囚若称枉欲乞鞠者，许之也”。
<br>
<br>　　注⑥索隐案：韦昭曰“高帝自言不伤婴，婴证之，是狱辞翻覆也”。</span>
<br>
<br>　　高祖之初与徒属欲攻沛也，婴时以县令史为高祖使。①上降沛一日，②高祖为沛公，
赐婴爵七大夫，以为太仆。从攻胡陵，婴与萧何降泗水监平，③平以胡陵降，赐婴爵五
大夫。从击秦军砀东，攻济阳，下户牖，破李由军雍丘下，以兵车趣攻战疾，赐爵执帛。
常以太仆奉车从击章邯军东阿﹑濮阳下，以兵车趣攻战疾，破之，赐爵执珪。复常奉车
从击赵贲军开封，杨熊军曲遇。婴从捕虏六十八人，降卒八百五十人，得印一匮。④因
复常奉车从击秦军雒阳东，以兵车趣攻战疾，赐爵封转为滕公。⑤因复奉车从攻南阳，
战于蓝田﹑芷阳，⑥以兵车趣攻战疾，至霸上。项羽至，灭秦，立沛公为汉王。汉王赐
婴爵列侯，号昭平侯，复为太仆，从入蜀﹑汉。
<br>
<br>　　<span style="font-size:10.5pt;color:'004060'">注①正义为，于伪反。使，所吏反。
<br>
<br>　　注②正义谓父老开城门迎高祖。
<br>
<br>　　注③集解张晏曰：“胡陵，平所止县，何尝给之，故与降也。”
<br>
<br>　　注④索隐案：说文云“匮，匣也”。谓得其时自相部署之印。
<br>
<br>　　注⑤集解徐广曰：“令也。”骃案：邓展曰“今沛郡公丘”。汉书曰婴为滕令奉车，
故号滕公。正义滕即公丘故城是，在徐州滕县西南十五里。
<br>
<br>　　注⑥索隐芷音止，地名，今霸陵也，在京兆。</span>
<br>
<br>　　还定三秦，从击项籍。至彭城，项羽大破汉军。汉王败，不利，驰去。见孝惠﹑鲁
元，载之。汉王急，马罢，虏在后，常蹶两儿①欲弃之，婴常收，竟载之，徐行面雍树
乃驰。②汉王怒，行欲斩婴者十余，卒得脱，而致孝惠﹑鲁元于丰。
<br>
<br>　　<span style="font-size:10.5pt;color:'004060'">注①索隐蹶音厥，又音巨月反，一音居韂反。汉书作“蹳”，音拨。
<br>
<br>　　注②集解服虔曰：“高祖欲斩之，故婴围树走也。面，向树也。”应劭曰：“古者
皆立乘，婴恐小儿坠，各置一面雍持之。树，立也。”苏林曰：“南*(阳)**[方]*人谓
抱小儿为‘雍树’。面者，大人以面首向临之，小儿抱大人颈似悬树也。”
<br>
<br>　　索隐苏林与晋灼皆言南方及京师谓抱儿为“拥树”，今则无其言，或当时有此说。</span>
<br>
<br>　　其应﹑服之说，盖簄也。
<br>
<br>　　汉王既至荥阳，收散兵，复振，赐婴食祈阳。①复常奉车从击项籍，追至陈，卒定
楚，至鲁，益食兹氏。②
<br>
<br>　　<span style="font-size:10.5pt;color:'004060'">注①集解徐广曰：“祈，一作‘沂’。”索隐盖乡名也。汉书作“沂”，楚无其县。
<br>
<br>　　注②索隐县名也。地理志属太原。</span>
<br>
<br>　　汉王立为帝。其秋，燕王臧荼反，婴以太仆从击荼。明年，从至陈，取楚王信。
<br>
<br>　　更食汝阴，剖符世世勿绝。以太仆从击代，至武泉﹑云中，①益食千户。因从击韩
信军胡骑晋阳旁，大破之。追北至平城，为胡所围，七日不得通。高帝使使厚遗阏氏，
冒顿开围一角。高帝出欲驰，婴固徐行，弩皆持满外向，卒得脱。益食婴细阳②千户。
复以太仆从击胡骑句注北，大破之。以太仆击胡骑平城南，三陷陈，功为多，赐所夺邑
五百户。③以太仆击陈豨﹑黥布军，陷陈却敌，益食千户，定食汝阴六千九百户，除前
所食。
<br>
<br>　　<span style="font-size:10.5pt;color:'004060'">注①索隐地理志武泉属云中。正义二县，在朔州善阳县界。
<br>
<br>　　注②索隐地理志属汝南。
<br>
<br>　　注③集解汉书音义曰：“时有罪过夺邑者，以赐之。”</span>
<br>
<br>　　婴自上初起沛，常为太仆，竟高祖崩。以太仆事孝惠。孝惠帝及高后德婴之脱孝惠
﹑鲁元于下邑之闲也，①乃赐婴县北第第一，曰“近我”，以尊异之。孝惠帝崩，以太
仆事高后。高后崩，代王之来，婴以太仆与东牟侯入清宫，废少帝，以天子法驾迎代王
代邸，与大臣共立为孝文皇帝，复为太仆。八岁卒，谥为文侯。②子夷侯醦立，七年卒。
子共侯赐立，三十一年卒。子侯颇尚平阳公主。立十九岁，元鼎二年，坐与父御婢奸罪，
自杀，国除。
<br>
<br>　　<span style="font-size:10.5pt;color:'004060'">注①正义宋州砀山县。
<br>
<br>　　注②索隐案：姚氏云“三辅故事曰‘滕文公墓在饮马桥东大道南，俗谓之马頉’。
博物志曰‘公卿送婴葬，至东都门外，马不行，踣地悲鸣，得石旘，有铭曰“佳城郁郁，
三千年见白日，吁嗟滕公居此室”。乃葬之’”。</span>
<br>
<br>　　颍阴侯①灌婴者，睢阳贩缯者也。②高祖之为沛公，略地至雍丘下，章邯败杀项梁，
而沛公还军于砀，婴初以中涓从击破东郡尉于成武及秦军于扛里，疾斗，赐爵七大夫。
从攻秦军亳南﹑开封﹑曲遇，战疾力，③赐爵执帛，号宣陵君。从攻阳武以西至雒阳，
破秦军尸北，北绝河津，南破南阳守齮阳城东，遂定南阳郡。西入武关，战于蓝田，疾
力，至霸上，赐爵执珪，号昌文君。④
<br>
<br>　　<span style="font-size:10.5pt;color:'004060'">注①正义今陈州南颍县西北十三里颍阴故城是。
<br>
<br>　　注②正义睢阳，宋州宋城县。
<br>
<br>　　注③集解服虔曰：“疾攻之。”
<br>
<br>　　注④索隐亦称宣陵君，皆非爵土，加美号耳。</span>
<br>
<br>　　沛公立为汉王，拜婴为郎中，从入汉中，十月，拜为中谒者。从还定三秦，下栎阳，
降塞王。还围章邯于废丘，未拔。从东出临晋关，击降殷王，定其地。
<br>
<br>　　击项羽将龙且﹑魏相项他军定陶南，疾战，破之。赐婴爵列侯，号昌文侯，食杜平乡。①
<br>
<br>　　<span style="font-size:10.5pt;color:'004060'">注①索隐谓食杜县之平乡。</span>
<br>
<br>　　复以中谒者从降下砀，以至彭城。项羽击，大破汉王。汉王遁而西，婴从还，军于
雍丘。王武﹑魏公申徒反，①从击破之。攻下黄，②西收兵，军于荥阳。楚骑来觽，汉
王乃择军中可为*(车)*骑将者，皆推故秦骑士重泉人③李必﹑骆甲④习骑兵，今为校尉，
可为骑将。汉王欲拜之，必﹑甲曰：“臣故秦民，恐军不信臣，臣愿得大王左右善骑者
傅之。”⑤灌婴虽少，然数力战，乃拜灌婴为中大夫，令李必﹑骆甲为左右校尉，将郎
中骑兵击楚骑于荥阳东，大破之。受诏别击楚军后，绝其饷道，起阳武至襄邑。击项羽
之将项冠于鲁下，破之，所将卒斩右司马﹑骑将各一人。⑥击破柘公王武，⑦军于燕西，
所将卒斩楼烦将五人，⑧连尹一人。⑨击王武别将桓婴白马下，破之，所将卒斩都尉一
人。以骑渡河南，送汉王到雒阳，使北迎相国韩信军于邯郸。还至敖仓，婴迁为御史大
夫。
<br>
<br>　　<span style="font-size:10.5pt;color:'004060'">注①集解张晏曰：“秦将，降为公，今反。”
<br>
<br>　　注②正义故城在曹州考城县东二十四里。
<br>
<br>　　注③集解徐广曰：“重泉属冯翊。”正义故城在同州蒲城县东南四十五里。
<br>
<br>　　注④索隐必，甲，二人名也。姚氏案：汉纪桓帝延熹三年，追录高祖功臣李必后黄
门丞李遂为晋阳关内侯也。
<br>
<br>　　注⑤集解如淳曰：“傅音附。犹言随从者。”
<br>
<br>　　注⑥集解张晏曰：“王右方之马，左亦如之。”
<br>
<br>　　注⑦集解徐广曰：“柘属陈。”索隐案：武，柘县令也。柘县属陈。正义柘属淮阳
国。案：滑州胙城，本南燕国也。
<br>
<br>　　注⑧集解李奇曰：“楼烦，县名。其人善骑射，故以名射士为“楼烦”，取其美称，
未必楼烦人也。”张晏曰：“楼烦，胡国名也。”
<br>
<br>　　注⑨集解张晏曰：“大夫，楚官。”索隐苏林曰：“楚官也。”案：左传“莫敖﹑
连尹﹑宫厩尹”是。</span>
<br>
<br>　　三年，以列侯食邑杜平乡。以御史大夫受诏将郎中骑兵东属相国韩信，击破齐军于
历下，所将卒虏车骑将军华毋伤及将吏四十六人。降下临菑，得齐守相田光。追齐相田
横至嬴﹑博，破其骑，所将卒斩骑将一人，生得骑将四人。攻下嬴﹑博，破齐将军田吸
于千乘，所将卒斩吸。东从韩信攻龙且﹑留公旋于高密，①卒斩龙且，②生得右司马﹑
连尹各一人，楼烦将十人，身生得亚将周兰。
<br>
<br>　　<span style="font-size:10.5pt;color:'004060'">注①索隐留，县。令称公，旋其名也。高密，县名，在北海。汉书作“假密”。假密，地名，不知所在，未知孰是。正义留县在沛郡。公，其令。
<br>
<br>　　注②集解文颖曰：“所将卒。”</span>
<br>
<br>　　齐地已定，韩信自立为齐王，使婴别将击楚将公杲于鲁北，破之。转南，破薛郡长，
身虏骑将一人。攻*(博)**[傅]*阳，前至下相以东南僮﹑取虑﹑徐。①度淮，尽降其城
邑，至广陵。②项羽使项声﹑薛公﹑郯公复定淮北。婴度淮北，击破项声﹑郯公下邳，
③斩薛公，下下邳，击破楚骑于平阳，④遂降彭城，虏柱国项佗，降留﹑薛﹑沛﹑酇﹑
萧﹑相。攻苦﹑谯，⑤复得亚将周兰。与汉王会颐乡。⑥从击项籍军于陈下，破之，所
将卒斩楼烦将二人，虏骑将八人。赐益食邑二千五百户。
<br>
<br>　　<span style="font-size:10.5pt;color:'004060'">注①索隐取音秋。虑音闾。取又音趣。僮﹑徐是二县，取虑是一县名。
<br>
<br>　　注②集解汉书音义曰：“住广陵以御敌。”正义谓从下相以东南，尽降城邑，乃至
广陵，皆平定也。
<br>
<br>　　注③正义郯音谈，东海县。
<br>
<br>　　注④索隐小颜云“此平阳在东郡”。地理志太山有东平阳县。正义南平阳县城，今
兖州邹县也，在兖州东南六十二里。案：邹县去徐州滕县界四十余里也。
<br>
<br>　　注⑤正义户焦二音。
<br>
<br>　　注⑥集解徐广曰：“苦县有颐乡。”索隐徐广云：“苦县有颐乡。”音以之反。</span>
<br>
<br>　　项籍败垓下去也，婴以御史大夫受诏将车骑别追项籍至东城，①破之。所将卒五人
共斩项籍，皆赐爵列侯。降左右司马各一人，卒万二千人，尽得其军将吏。下东城﹑历
阳。②渡江，破吴郡长吴下，③得吴守，遂定吴﹑豫章﹑会稽郡。还定淮北，凡五十二
县。
<br>
<br>　　<span style="font-size:10.5pt;color:'004060'">注①正义县在濠州定远县东南五十五里。
<br>
<br>　　注②正义和州历阳县，即今州城是也。
<br>
<br>　　注③集解如淳曰：“‘雄长’之‘长’也。”索隐下有郡守，此长即令也。如淳以
为雄长，非也。正义今苏州也。案：如说非也。吴郡长即吴郡守也。一破吴郡长兵于吴
城下而得吴郡守身也。</span>
<br>
<br>　　汉王立为皇帝，赐益婴邑三千户。其秋，以车骑将军从击破燕王臧荼。明年，从至
陈，取楚王信。还，剖符，世世勿绝，食颍阴二千五百户，号曰颍阴侯。
<br>
<br>　　以车骑将军从击反韩王信于代，至马邑，受诏别降楼烦以北六县，斩代左相，破胡
骑于武泉北。①复从击韩信胡骑晋阳下，所将卒斩胡白题将一人。②受诏并将燕﹑赵﹑
齐﹑梁﹑楚车骑，击破胡骑于硰石。③至平城，为胡所围，从还军东垣。
<br>
<br>　　<span style="font-size:10.5pt;color:'004060'">注①正义县名，在朔州北二百二十里。
<br>
<br>　　注②集解服虔曰：“胡名也。”
<br>
<br>　　注③集解服虔曰：“硰音沙。”索隐服虔音沙，刘氏音千卧反。</span>
<br>
<br>　　从击陈豨，受诏别攻豨丞相侯敞军曲逆下，破之，卒斩敞及特将五人。①降曲逆、
卢奴、上曲阳、安国、安平。②攻下东垣。
<br>
<br>　　<span style="font-size:10.5pt;color:'004060'">注①集解文颖曰：“‘特一’之‘特’也。”
<br>
<br>　　注②正义卢奴，定州安喜县是。曲阳，定州曲阳县是。安平，定州安平县。</span>
<br>
<br>　　黥布反，以车骑将军先出，攻布别将于相，破之，斩亚将楼烦将三人。又进击破布
上柱国军及大司马军。又进破布别将肥诛。①婴身生得左司马一人，所将卒斩其小将十
人，追北至淮上。益食二千五百户。布已破，高帝归，定令婴食颖阴五千户，除前所食
邑。凡从得二千石二人，别破军十六，降城四十六，定国一，郡二，县五十二，得将军
二人，柱国、相国各一人，二千石十人。
<br>
<br>　　<span style="font-size:10.5pt;color:'004060'">注①集解徐广曰：“一作‘铢’。”索隐案；汉书作“肥铢”。</span>
<br>
<br>　　婴自破布归，高帝崩，婴以列侯事孝惠帝及吕太后。太后崩，吕禄等以赵王自置为
将军，军长安，为乱。齐哀王闻之，举兵西，且入诛不当为王者。上将军吕禄等闻之，
乃遣婴为大将，将军往击之。婴行至荥阳，乃与绛侯等谋，因屯兵荥阳，风齐王以诛吕
氏事，①齐兵止不前。绛侯等既诛诸吕，齐王罢兵归，婴亦罢兵自荥阳归，与绛侯、陈
平共立代王为孝文皇帝。孝文皇帝于是益封婴三千户，赐黄金千斤，拜为太尉。
<br>
<br>　　<span style="font-size:10.5pt;color:'004060'">注①正义风，方凤反。</span>
<br>
<br>　　三岁，绛侯勃免相就国，婴为丞相，罢太尉官。是岁，匈奴大入北地、上郡，令丞
相婴将骑八万五千往击匈奴。匈奴去，济北王反，诏乃罢婴之兵。后岁余，婴以丞相卒，
谥曰懿侯。子平侯阿代侯。二十八年卒，子强代侯。十三年，强有罪，绝二岁。元光三
年，天子封灌婴孙贤为临汝侯，续灌氏后，八岁，坐行赇有罪，国除。
<br>
<br>　　太史公曰：吾适丰沛，问其遗老，观故萧、曹、樊哙、滕公之家，及其素，异哉所
闻！方其鼓刀屠狗卖缯之时，岂自知附骥之尾，垂名汉廷，德流子孙哉？余与他广通，为言高祖功臣之兴时若此云。①
<br>
<br>　　<span style="font-size:10.5pt;color:'004060'">注①索隐案；他广，樊哙之孙，后失封。盖尝讶太史公序萧、曹、樊、滕之功悉具，
则从他广而得其事，故备也。</span>
<br>
<br>　　【索隐述赞】圣贤影响，云蒸龙变。屠狗贩缯，攻城野战。扶义西上，受封南面。
郦况卖交，舞阳内援。滕灌更王，奕叶繁衍。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="096.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/095.htm by HTTrack Website Copier/3.x [XR&CO'2007], Thu, 21 Mar 2013 04:00:36 GMT -->
</html>
