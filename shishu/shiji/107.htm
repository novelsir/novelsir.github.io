<html>

<!-- Mirrored from www.my285.com/shishu/shiji/107.htm by HTTrack Website Copier/3.x [XR&CO'2007], Thu, 21 Mar 2013 04:00:45 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷一百零七&nbsp;&nbsp;魏其武安侯　列传第四十七
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　魏其侯窦婴者，孝文后从兄子也。父世观津人。①喜宾客。孝文时，婴为吴相，病
免。孝景初即位，为詹事。②
<br>
<br>　　<span style="font-size:10.5pt;color:'004060'">注①索隐案：地理志观津县属信都。以言其累叶在观津，故云“父世”也。
<br>
<br>　　正义观津城在冀州武邑县东南二十五里。
<br>
<br>　　注②正义百官表云“詹事，秦官，掌皇后、太子家”也。</span>
<br>
<br>　　梁孝王者，孝景弟也，其母窦太后爱之。梁孝王朝，因昆弟燕饮。是时上未立太子，
酒酣，从容言曰：“千秋之后传梁王。”太后驩。窦婴引卮酒进上，曰：“天下者，高祖天下，父子相传，此汉之约也，上何以得擅传梁王！”太后由此憎窦婴。窦婴亦薄其官，因病免。太后除窦婴门籍，不得入朝请。①
<br>
<br>　　<span style="font-size:10.5pt;color:'004060'">注①集解律，诸侯春朝天子曰朝，秋曰请。正义才性反。</span>
<br>
<br>　　孝景三年，吴楚反，上察宗室诸窦①毋如窦婴贤，乃召婴。婴入见，固辞谢病不足
任。太后亦臱。于是上曰：“天下方有急，王孙宁可以让邪？”②乃拜婴为大将军，赐
金千斤。婴乃言袁盎、栾布诸名将贤士在家者进之。所赐金，陈之廊庑下，军吏过，辄
令财取为用，③金无入家者。窦婴守荥阳，监齐赵兵。④七国兵已尽破，封婴为魏其侯。
诸游士宾客争归魏其侯。孝景时每朝议大事，条侯、魏其侯，诸列侯莫敢与亢礼。
<br>
<br>　　<span style="font-size:10.5pt;color:'004060'">注①索隐案：谓宗室之中及诸窦之宗室也。又姚氏案：酷吏传“周阳由，其父赵兼，
以淮南王舅侯周阳，故因改氏。由以宗室任为郎”。则似是与国有亲戚属籍者，亦得呼
为宗室也。
<br>
<br>　　注②集解汉书曰：“窦婴字王孙。”
<br>
<br>　　注③集解苏林曰：“令自裁度取为用也。”
<br>
<br>　　注④正义监音甲衫反。吴王濞传云“窦婴屯荥阳，监齐赵兵”也。</span>
<br>
<br>　　孝景四年，立栗太子，①使魏其侯为太子傅。孝景七年，栗太子废，魏其数争不能
得。魏其谢病，屏居蓝田南山之下数月，诸宾客辩士说之，莫能来。梁人高遂乃说魏其
曰：“能富贵将军者，上也；能亲将军者，太后也。今将军傅太子，太子废而不能争；
争不能得，又弗能死。自引谢病，拥赵女，屏闲处②而不朝。相提而论，③是自明扬主
上之过。有如两宫螫将军，④则妻子毋类矣。”⑤魏其侯然之，乃遂起，朝请如故。
<br>
<br>　　<span style="font-size:10.5pt;color:'004060'">注①正义栗姬之子，后废之，故书母姓也。
<br>
<br>　　注②正义上音闲，下昌汝反。
<br>
<br>　　注③集解徐广曰：“提音徒抵反。”索隐提音弟，又音啼。相提犹相抵也。论音路
顿反。
<br>
<br>　　注④集解张晏曰：“两宫，太后、景帝也。螫，怒也。毒虫怒必螫人。又火各反。”
索隐螫音释。谓怒也，毒虫怒必螫人。又音火各反。汉书作“奭”，奭即螫也。正义两
宫，太子、景帝也。
<br>
<br>　　注⑤索隐谓见诛灭无遗类。</span>
<br>
<br>　　桃侯免相，①窦太后数言魏其侯。孝景帝曰：“太后岂以为臣有爱，②不相魏其？
魏其者，沾沾③自喜耳，多易。④难以为相，持重。”遂不用，用建陵侯韂绾为丞相。
<br>
<br>　　<span style="font-size:10.5pt;color:'004060'">注①集解服虔曰：“刘舍也。”
<br>
<br>　　注②索隐爱犹惜也。
<br>
<br>　　注③集解徐广曰：“沾，一作‘怗’。又昌兼反，又当牒反。”
<br>
<br>　　注④集解张晏曰：“沾沾，言自整顿也。多易，多轻易之行也。或曰沾音幨也。”
<br>
<br>　　索隐沾音襜，又音当牒反。小颜音他兼反。幨音如字，又天牒反。幨音尺占反。</span>
<br>
<br>　　武安侯田蚡①者，孝景后同母弟也，生长陵。魏其已为大将军后，方盛，蚡为诸郎，
②未贵，往来侍酒魏其，跪起如子姓。及孝景晚节，③蚡益贵幸，为太中大夫。蚡辩有
口，学盘盂诸书，④王太后贤之。⑤孝景崩，即日太子立，称制，所镇抚多有田蚡宾客
计筴，蚡弟田胜，皆以太后弟，孝景后三年⑥封蚡为武安侯，胜为周阳侯。⑦
<br>
<br>　　<span style="font-size:10.5pt;color:'004060'">注①索隐扶粉反。如“蚡鼠”之“蚡”，音坟。
<br>
<br>　　注②集解徐广曰：“一云‘诸卿’。时人相号长老老者为‘诸公’，年少者为‘诸
卿’，如今人相号为‘士大夫’也。”
<br>
<br>　　注③索隐按：谓晚年也。
<br>
<br>　　注④集解应劭曰：“黄帝史孔甲所作铭也。凡二十九篇，书盘盂中，所为法戒。
<br>
<br>　　诸书，诸子文书也。”孟康曰：“孔甲盘盂二十六篇，杂家书，兼儒﹑墨﹑名﹑法。”
<br>
<br>　　注⑤集解徐广曰：“即蚡同母姊者。”
<br>
<br>　　注⑥集解徐广曰：“孝景后三年即是孝武初嗣位之年也。”
<br>
<br>　　注⑦正义绛州闻喜县东二十里周阳故城也。</span>
<br>
<br>　　武安侯新欲用事为相，卑下宾客，进名士家居者贵之，欲以倾魏其诸将相。建元元
年，丞相绾病免，上议置丞相﹑太尉。籍福说武安侯曰：“魏其贵久矣，天下士素归之。
今将军初兴，未如魏其，即上以将军为丞相，必让魏其。魏其为丞相，将军必为太尉。
太尉﹑丞相尊等耳，又有让贤名。”武安侯乃微言太后风上，于是乃以魏其侯为丞相，
武安侯为太尉。籍福贺魏其侯，因吊曰：“君侯资性喜善疾恶，方今善人誉君侯，故至
丞相；然君侯且疾恶，恶人觽，亦且毁君侯。君侯能兼容，则幸久；不能，今以毁去矣。”
魏其不听。
<br>
<br>　　魏其﹑武安俱好儒术，推毂赵绾为御史大夫，①王臧为郎中令。迎鲁申公，欲设明
堂，令列侯就国，除关，②以礼为服制，③以兴太平。举适诸窦④宗室毋节行者，除其
属籍。时诸外家为列侯，列侯多尚公主，皆不欲就国，以故毁日至窦太后。太后好黄老
之言，而魏其﹑武安﹑赵绾﹑王臧等务隆推儒术，贬道家言，是以窦太后滋不说魏其等。
及建元二年，御史大夫赵绾请无奏事东宫。⑤窦太后大怒，乃罢逐赵绾﹑王臧等，而免
丞相﹑太尉，以柏至侯许昌为丞相，武强侯庄青翟为御史大夫。魏其﹑武安由此以侯家
居。
<br>
<br>　　<span style="font-size:10.5pt;color:'004060'">注①索隐案：推毂谓自卑下之，如为之推车毂也。
<br>
<br>　　注②索隐谓除关门之税也。
<br>
<br>　　注③索隐案：其时礼度踰侈，多不依礼，今令吉凶服制皆法于礼也。
<br>
<br>　　注④索隐适音直革反。
<br>
<br>　　注⑤集解韦昭曰：“欲夺其政也。”</span>
<br>
<br>　　武安侯虽不任职，以王太后故，亲幸，数言事多效，天下吏士趋势利者，皆去魏其
归武安，武安日益横。建元六年，窦太后崩，丞相昌﹑御史大夫青翟坐丧事不办，免。
以武安侯蚡为丞相，以大司农韩安国为御史大夫。天下士郡诸侯愈益附武安。①
<br>
<br>　　<span style="font-size:10.5pt;color:'004060'">注①索隐按：谓仕诸郡及仕诸侯王国者，犹言仕郡国也。</span>
<br>
<br>　　武安者，貌侵，①生贵甚。②又以为诸侯王多长，③上初即位，富于春秋，蚡以肺
腑为京师相，④非痛折节以礼诎之，天下不肃。⑤当是时，丞相入奏事，坐语移日，所
言皆听。荐人或起家至二千石，权移主上。上乃曰：“君除吏已尽未？吾亦欲除吏。”
尝请考工地益宅，⑥上怒曰：“君何不遂取武库！”
<br>
<br>　　是后乃退。尝召客饮，坐其兄盖侯⑦南乡，自坐东乡，以为汉相尊，不可以兄故私
桡。武安由此滋骄，治宅甲诸第。⑧田园极膏腴，而市买郡县器物相属于道。前堂罗钟
鼓，立曲旃；⑨后房妇女以百数。诸侯奉金玉狗马玩好，不可胜数。
<br>
<br>　　<span style="font-size:10.5pt;color:'004060'">注①集解韦昭曰：“侵音寑，短小也。又云丑恶也，刻确也。音核。”索隐案：服虔云“侵，短小也”。韦昭云“刻确也”。按：确音刻。又孔文祥“侵，丑恶也。音寝”。
<br>
<br>　　注②索隐按：小颜云“生贵谓自尊高示贵宠”，其说疏也。按：生谓蚡自生尊贵之
势特甚，故下云“又以诸侯王多长年，蚡以肺腑为相，非痛折节以礼屈之，则天下不肃”
者也。
<br>
<br>　　注③集解张晏曰：“多长年。”
<br>
<br>　　注④索隐腑音府。肺音废。言如肝肺之相附。又云柿，木札，附木皮也。诗云“如
涂涂附”，以言如皮之附木也。正义颜师古曰：“旧解云肺附，如肝肺之相附着也。一
说柿，斫木札也，喻其轻薄附着大材。”按：颜此说并是疏谬。
<br>
<br>　　又改“腑”为“附”就其义，重谬矣。八十一难云：“寸口者，脉之大会，手太阴
之动脉也。”吕广云：“太阴者，肺之脉也。肺为诸藏之主，通阴阳，故十二经脉皆会
乎太阴，所以决吉凶者。十二经有病皆寸口，知其何经之动浮沉濇滑，春秋逆顺，知其
死生。”顾野王云：“肺腑，腹心也。”案：说田蚡为相，若人之肺，知阴阳逆顺，又
为帝之腹心亲戚也。
<br>
<br>　　注⑤索隐案：痛，甚也。欲令士折节屈下于己；不然，天下不肃。或解以为蚡欲折
节下士，非也。案：下文不让其兄盖侯，知或说为非也。
<br>
<br>　　注⑥集解汉书百官表曰少府有考工室。如淳曰：“官名也。”
<br>
<br>　　注⑦集解徐广曰：“王后兄王信也。泰山有盖县，乐安有益县也。”
<br>
<br>　　注⑧集解徐广曰：“为诸第之上也。”
<br>
<br>　　注⑨集解如淳曰：“旌旗之名。通帛曰旃。曲旃，僭也。”苏林曰：“礼，大夫建
旃。曲旃，柄上曲也。”索隐按：曲旃，旌旃柄上曲，僭礼也。通帛曰旃。说文云曲旃者，所以招士也。</span>
<br>
<br>　　魏其失窦太后，益疏不用，无势，诸客稍稍自引而怠傲，唯灌将军独不失故。
<br>
<br>　　魏其日默默不得志，而独厚遇灌将军。
<br>
<br>　　灌将军夫者，颍阴人也。夫父张孟，尝为颍阴侯婴舍人，得幸，因进之至二千石，
故蒙灌氏姓为灌孟。吴楚反时，颍阴侯灌何为将军，①属太尉，请灌孟为校尉。夫以千
人与父俱。②灌孟年老，颍阴侯强请之，郁郁不得意，故战常陷坚，遂死吴军中。军法，
父子俱从军，有死事，得与丧归。灌夫不肯随丧归，奋曰：③“愿取吴王若将军头，以
报父之仇。”于是灌夫被甲持戟，募军中壮士所善愿从者数十人。及出壁门，莫敢前。
独二人及从奴十数骑驰入吴军，至吴将麾下，④所杀伤数十人。不得前，复驰还，走入
汉壁，皆亡其奴，独与一骑归。夫身中大创十余，适有万金良药，故得无死。夫创少瘳，
又复请将军曰：“吾益知吴壁中曲折，请复往。”将军壮义之，恐亡夫，乃言太尉，太
尉乃固止之。吴已破，灌夫以此名闻天下。
<br>
<br>　　<span style="font-size:10.5pt;color:'004060'">注①索隐案：何是婴子，汉书作“婴”，误也。
<br>
<br>　　注②集解汉书音义曰“官主千人，如候司马”。
<br>
<br>　　注③集解张晏曰：“自奋励也。”
<br>
<br>　　注④正义谓大将之旗。</span>
<br>
<br>　　颍阴侯言之上，上以夫为中郎将。数月，坐法去。后家居长安，长安中诸公莫弗称
之。孝景时，至代相。孝景崩，今上初即位，以为淮阳天下交，劲兵处，故徙夫为淮阳
太守。建元元年，入为太仆。二年，夫与长乐韂尉窦甫饮，轻重不得，①夫醉，搏甫。
②甫，窦太后昆弟也。上恐太后诛夫，徙为燕相。数岁，坐法去官，家居长安。
<br>
<br>　　<span style="font-size:10.5pt;color:'004060'">注①集解晋灼曰：“饮酒轻重不得其平也。”
<br>
<br>　　注②索隐搏音博，谓击也。</span>
<br>
<br>　　灌夫为人刚直使酒，不好面谀。贵戚诸有势在己之右，不欲加礼，必陵之；诸士在
己之左，愈贫贱，尤益敬，与钧。稠人广觽，荐宠下辈。士亦以此多之。
<br>
<br>　　夫不喜文学，好任侠，已然诺。①诸所与交通，无非豪桀大猾。家累数千万，食客
日数十百人。陂池田园，宗族宾客为权利，横于颍川。颍川儿乃歌之曰：“颍水清，灌
氏宁；颍水浊，灌氏族。”
<br>
<br>　　<span style="font-size:10.5pt;color:'004060'">注①索隐已音以。谓已许诺，必使副其前言也。</span>
<br>
<br>　　灌夫家居虽富，然失势，卿相侍中宾客益衰。及魏其侯失势，亦欲倚灌夫引绳批根
生平慕之后弃之者。①灌夫亦倚魏其而通列侯宗室为名高。两人相为引重，②其游如父
子然。相得驩甚，无厌，恨相知晚也。
<br>
<br>　　<span style="font-size:10.5pt;color:'004060'">注①集解苏林曰：“二人相倚，引绳直之，意批根宾客也。弃之者，不与交通。”
<br>
<br>　　孟康曰：“根，根括。引绳以持弹。”索隐案：刘氏云“二人相倚，事如合绳共相
依引也”。批音步结反。批者，排也。汉书作“排”。排根者，苏林云“宾客去之者不
与通也”。孟康云“音根格，谓引绳排弹其根格，平生慕婴交而□者令不得通也。小颜
根音痕，格音下各反。骃谓引绳，排弹绳根括以退之者也”。持弹，案汉书本作“抨弹”，
音普耕反。
<br>
<br>　　注②集解张晏曰：“相荐达为声势。”</span>
<br>
<br>　　灌夫有服，过丞相。丞相从容曰：“吾欲与仲孺过魏其侯，①会仲孺有服。”②灌夫曰：“将军乃肯幸临况魏其侯，夫安敢以服为解！请语魏其侯帐具，将军旦日蚤临。”武安许诺。灌夫具语魏其侯如所谓武安侯。魏其与其夫人益市牛酒，夜洒埽，
早帐具至旦。平明，令门下候伺。至日中，丞相不来。魏其谓灌夫曰：“丞相岂忘之哉？”
灌夫不怿，曰：“夫以服请，宜往。”③乃驾，自往迎丞相。丞相特前戏许灌夫，殊无
意往。及夫至门，丞相尚卧。于是夫入见，曰：“将军昨日幸许过魏其，魏其夫妻治具，
自旦至今，未敢尝食。”武安鄂④谢曰：“吾昨日醉，忽忘与仲孺言。”乃驾往，又徐
行，灌夫愈益怒。及饮酒酣，夫起舞属丞相，⑤丞相不起，夫从坐上语侵之。魏其乃扶
灌夫去，谢丞相。丞相卒饮至夜，极驩而去。
<br>
<br>　　<span style="font-size:10.5pt;color:'004060'">注①集解汉书曰：“灌夫字仲孺。”
<br>
<br>　　注②索隐案：服谓儙功之服也。故应璩书曰“仲孺不辞同生之服”是也。
<br>
<br>　　注③集解徐广曰：“一云‘以服请，不宜往’。”索隐案：徐广云“以服请，不宜
往”，其说非也。正言夫请不以服为解，蚡不宜忘，故驾自往迎也。
<br>
<br>　　注④集解徐广曰：“一作‘悟’。”
<br>
<br>　　注⑤索隐属音之欲反。属犹委也，付也。小颜云“若今之舞讫相劝也”。</span>
<br>
<br>　　丞相尝使籍福请魏其城南田。魏其大望曰：“老仆虽弃，将军虽贵，宁可以势夺乎！”
不许。灌夫闻，怒，骂籍福。籍福恶两人有蜔，乃谩自好谢丞相曰：“魏其老且死，易
忍，且待之。”已而武安闻魏其﹑灌夫实怒不予田，亦怒曰：“魏其子尝杀人，蚡活之。
蚡事魏其无所不可，何爱数顷田？且灌夫何与也？吾不敢复求田。”武安由此大怨灌夫
﹑魏其。
<br>
<br>　　元光四年春，①丞相言灌夫家在颍川，横甚，民苦之。请案。上曰：“此丞相事，
何请。”灌夫亦持丞相阴事，为奸利，受淮南王金与语言。宾客居闲，遂止，俱解。
<br>
<br>　　<span style="font-size:10.5pt;color:'004060'">注①集解徐广曰：“疑此当是三年也。其说在后。”</span>
<br>
<br>　　夏，丞相取燕王女为夫人，①有太后诏，召列侯宗室皆往贺。魏其侯过灌夫，欲与
俱。夫谢曰：“夫数以酒失得过丞相，丞相今者又与夫有蜔。”魏其曰：“事已解。”
强与俱。饮酒酣，武安起为寿，②坐皆避席伏。已魏其侯为寿，独故人避席耳，余半膝
席。③灌夫不悦。起行酒，至武安，武安膝席曰：“不能满觞。”夫怒，因嘻笑曰：
“将军贵人也，属之！”④时武安不肯。行酒次至临汝侯，⑤临汝侯方与程不识耳语，
又不避席。夫无所发怒，乃骂临汝侯曰：“生平毁程不识不直一钱，今日长者为寿，乃效女儿呫嗫耳语！”⑥武安谓灌夫曰：
“程李俱东西宫韂尉，⑦今觽辱程将军，仲孺独不为李将军地乎？”⑧灌夫曰：“今日斩头陷匈，⑨何知程李乎！”坐乃起更衣，稍稍去。魏其侯去，麾灌夫出。武安遂怒曰：“此吾骄灌夫罪。”乃令骑留灌夫。灌夫欲出不得。籍福起为谢，案灌夫项令谢。
夫愈怒，不肯谢。武安乃麾骑缚夫置传舍，召长史曰：“今日召宗室，有诏。”
<br>
<br>　　劾灌夫骂坐不敬，系居室。⑩遂按其前事，遣吏分曹逐捕诸灌氏支属，皆得弃市罪。
魏其侯大媿，为资使宾客请，莫能解。⑾武安吏皆为耳目，诸灌氏皆亡匿，夫系，遂不
得告言武安阴事。
<br>
<br>　　<span style="font-size:10.5pt;color:'004060'">注①索隐案：蚡娶燕王刘泽子康王嘉之女也。
<br>
<br>　　注②集解如淳曰：“上酒为称寿，非大行酒。”
<br>
<br>　　注③集解苏林曰：“下席而膝半在席上。”如淳曰：“以膝跪席上也。”
<br>
<br>　　注④集解徐广曰：“属，一作‘毕’。”索隐案：汉书作“毕”。毕，尽也。
<br>
<br>　　注⑤集解徐广曰：“灌婴孙，名贤也。”索隐案：汉书云临汝侯灌贤，则贤是婴之
孙，临汝是改封也。
<br>
<br>　　注⑥集解韦昭曰：“呫嗫，附耳小语声。”索隐女儿犹云儿女也。汉书作“女曹儿”。
曹，辈也，犹言儿女辈。呫，邹氏音蚩辄反。嗫音女辄反。说文“附耳小语也”。
<br>
<br>　　注⑦集解汉书音义曰：“李广为东宫，程不识为西宫。”
<br>
<br>　　注⑧集解如淳曰：“李将军，李广也。犹今人言为除地也。”索隐案：小颜云“言
今既毁程，令李何地自安处也”。
<br>
<br>　　注⑨索隐韦昭云：“言不避死亡也。”汉书作“穴匈”。
<br>
<br>　　注⑩集解如淳曰：“百官表居室为保宫，今守宫也。”
<br>
<br>　　注⑾集解如淳曰：“为出资费，使人为夫言。”</span>
<br>
<br>　　魏其锐身为救灌夫。夫人谏魏其曰：“灌将军得罪丞相，与太后家忤，宁可救邪？”
<br>
<br>　　魏其侯曰：“侯自我得之，自我捐之，无所恨。且终不令灌仲孺独死，婴独生。”
<br>
<br>　　乃匿其家，①窃出上书。立召入，具言灌夫醉饱事，不足诛。上然之，赐魏其食，
曰：“东朝廷辩之。”②
<br>
<br>　　<span style="font-size:10.5pt;color:'004060'">注①集解晋灼曰：“恐其夫人复谏止也。”
<br>
<br>　　注②集解如淳曰：“东朝，太后朝。”</span>
<br>
<br>　　魏其之东朝，盛推灌夫之善，言其醉饱得过，乃丞相以他事诬罪之。武安又盛毁灌
夫所为横恣，罪逆不道。魏其度不可柰何，因言丞相短。武安曰：“天下幸而安乐无事，
蚡得为肺腑，所好音乐狗马田宅。蚡所爱倡优巧匠之属，不如魏其﹑灌夫日夜招聚天下
豪桀壮士与论议，腹诽而心谤，不仰视天而俯画地，①辟倪两宫闲，②幸天下有变，而
欲有大功。③臣乃不知魏其等所为。”于是上问朝臣：“两人孰是？”御史大夫韩安国
曰：“魏其言灌夫父死事，身荷戟驰入不测之吴军，身被数十创，名冠三军，此天下壮
士，非有大恶，争杯酒，不足引他过以诛也。魏其言是也。丞相亦言灌夫通奸猾，侵细
民，家累巨万，横恣颍川，凌轹宗室，侵犯骨肉，此所谓‘枝大于本，胫大于股，不折
必披’，④丞相言亦是。唯明主裁之。”主爵都尉汲黯是魏其。内史郑当时是魏其，后
不敢坚对。余皆莫敢对。上怒内史曰：“公平生数言魏其﹑武安长短，今日廷论，局趣
效辕下驹，⑤吾并斩若属矣。”即罢起入，上食太后。太后亦已使人候伺，具以告太后。
太后怒，不食，曰：“今我在也，而人皆藉吾弟，⑥令我百岁后，皆鱼肉之矣。且帝宁
能为石人邪！⑦此特帝在，即录录，设百岁后，⑧是属宁有可信者乎？”上谢曰：“俱
宗室外家，⑨故廷辩之。不然，此一狱吏所决耳。”是时郎中令石建为上别言两人事。
<br>
<br>　　<span style="font-size:10.5pt;color:'004060'">注①集解张晏曰：“视天，占三光也。画地，知分野所在也。画地谕欲作反事。”
<br>
<br>　　注②集解徐广曰：“辟音芳细反。倪音诣。”张晏曰：“占太后与帝吉凶之期。”
<br>
<br>　　索隐辟普系反。倪，五系反。埤仓云：“睥睨，邪视也。”
<br>
<br>　　注③集解张晏曰：“幸为反者，当得为大将立功也。”瓒曰：“天下有变谓天子崩，
因变难之际得立大功。”
<br>
<br>　　注④索隐案：包恺音疋彼反。正义铺被反。披，分析也。
<br>
<br>　　注⑤集解张晏曰：“俛头于车辕下，随母而已。”瓒曰：“小马在辕下。”正义应
劭云：“驹马加着辕。局趣，纤小之貌。”按：应说为长也。
<br>
<br>　　注⑥索隐案：晋灼云“藉，蹈也。以言蹂藉之”。
<br>
<br>　　注⑦索隐谓帝不如石人得长存也。正义颜师古云：“言徒有人形耳，不知好恶。”
<br>
<br>　　按：今俗云人不辨事，骂云杌杌若木人也。
<br>
<br>　　注⑧索隐案：设者，脱也。
<br>
<br>　　注⑨正义婴，景帝从舅。蚡，太后同母弟。</span>
<br>
<br>　　武安已罢朝，出止车门，召韩御史大夫载，怒曰：“与长孺共一老秃翁，何为首鼠
两端？”①韩御史良久谓丞相曰：“君何不自喜？②夫魏其毁君，君当免冠解印绶归，
曰‘臣以肺腑幸得待罪，固非其任，魏其言皆是’。如此，上必多君有让，不废君。魏
其必内愧，杜门齰舌自杀。③今人毁君，君亦毁人，譬如贾竖女子争言，何其无大体也！”
武安谢罪曰：“争时急，不知出此。”
<br>
<br>　　<span style="font-size:10.5pt;color:'004060'">注①集解汉书音义曰：“秃老翁，言婴无官位扳援也。首鼠，一前一却也。”
<br>
<br>　　索隐案：谓共治一老秃翁，指窦婴也。服虔云“首鼠，一前一却也”。
<br>
<br>　　注②集解苏林曰：“何不自解释为喜乐邪？”索隐案：小颜云“何不自谦逊为可喜
之事”。音许既反。
<br>
<br>　　注③索隐案：说文云“齰，啮也”。音侧革反。</span>
<br>
<br>　　于是上使御史簿责魏其所言灌夫，颇不雠，①欺谩。劾系都司空。②孝景时，魏其
常受遗诏，曰“事有不便，以便宜论上”。及系，灌夫罪至族，事日急，诸公莫敢复明
言于上。魏其乃使昆弟子上书言之，幸得复召见。书奏上，而案尚书大行无遗诏。③诏
书独藏魏其家，家丞封。④乃劾魏其矫先帝诏，罪当弃市。五年十月，⑤悉论灌夫及家
属。魏其良久乃闻，闻即恚，病痱，⑥不食欲死。或闻上无意杀魏其，魏其复食，治病，
议定不死矣。乃有蜚语为恶言闻上，⑦故以十二月晦⑧论弃市渭城。⑨
<br>
<br>　　<span style="font-size:10.5pt;color:'004060'">注①正义雠音巿周反，对也。言簿责魏其所言灌夫实颍川事，故魏其不对为欺谩者
也。
<br>
<br>　　注②索隐案：百官表云宗正属官，主诏狱也。正义如淳云：“律，司空主水及罪人。”
<br>
<br>　　注③集解如淳曰：“大行，主诸侯官也。”索隐案：尚书无此景帝崩时大行遗诏，
乃魏其家臣印封之。如淳说非也。正义天子崩曰大行也。按：尚书之中，景帝崩时无遗
诏赐魏其也。百官表云诸受尚书事也。
<br>
<br>　　注④集解汉书音义曰：“以家臣印封遗诏。”
<br>
<br>　　注⑤集解徐广曰：“疑非五年，亦非十月。”索隐徐氏云疑非者，案武纪四年三月
蚡薨，窦婴死在前，今云五年，故疑非也。正义汉书云元光四年冬，魏其侯婴有罪弃巿。
春三月乙卯，丞相蚡薨。按：五年者，误也。
<br>
<br>　　注⑥索隐痱音肥，又音扶味反，风病也。
<br>
<br>　　注⑦集解张晏曰：“蚡伪作飞扬诽谤之语。”
<br>
<br>　　注⑧集解徐广曰：“疑非十二月也。”骃案：张晏曰“月晦者，春垂至也”。
<br>
<br>　　索隐着日月者，见春垂至，恐遇赦赎也。
<br>
<br>　　注⑨正义故咸阳也。</span>
<br>
<br>　　其春，武安侯病，①专呼服谢罪。②使巫视鬼者视之，见魏其、灌夫共守，欲杀之。
竟死。子恬嗣。③元朔三年，武安侯坐衣襜褕④入宫，不敬。⑤
<br>
<br>　　<span style="font-size:10.5pt;color:'004060'">注①正义其春，即四年春也。元光四年十月，灌夫弃巿。十二月末，魏其弃巿。至
三月乙卯，田蚡薨。则三人死同在一年明矣。汉以十月为岁首故也。秦楚之际表云*[十
月]*，十一月，十二月，端月，二月，三月，至九为终。周建子为正月，十一月为正月，
十二月为二月，正月为三月，二月为四月，至十月为岁终。汉初至武帝太初以前，并依
秦法，以后改用夏正月，至今不改。然夫子作春秋依夏正。
<br>
<br>　　注②集解汉书音义曰：“言蚡号呼谢服罪也。”
<br>
<br>　　注③集解徐广曰：“蚡疾，见魏其、灌夫鬼杀之，则其*(春)**[死]*共在一春内邪？
武帝本纪‘四年三月乙卯，田蚡薨’，婴死在蚡薨之前，何复云五年十二月邪？疑十二
月当为二月也。”案侯表，蚡事武帝九年而卒，元光四年侯恬之元年，建元元年讫元光
三年而九年。大臣表蚡以元光四年卒，亦云婴四年弃巿，未详此正安在。然蚡薨在婴死
后分明。
<br>
<br>　　注④正义尔雅云“衣蔽前谓之襜”。郭璞云“蔽膝也”。说文、字林并谓之短衣。
<br>
<br>　　注⑤集解徐广曰：“表云坐衣不敬，国除。”索隐襜，尺占反。褕音踰。谓非正朝
衣，若妇人服也。表云恬坐衣不敬，国除。</span>
<br>
<br>　　淮南王安谋反觉，治。王前朝，①武安侯为太尉，时迎王至霸上，谓王曰：“上未
有太子，大王最贤，高祖孙，即宫车晏驾，非大王立当谁哉！”淮南王大喜，厚遗金财
物。上自魏其时不直武安，特为太后故耳。②及闻淮南王金事，上曰：“使武安侯在者，
族矣。”
<br>
<br>　　<span style="font-size:10.5pt;color:'004060'">注①集解徐广曰：“建元二年。”
<br>
<br>　　注②索隐案：武帝以魏其、灌夫事为枉，于武安侯为不直，特为太后故耳。</span>
<br>
<br>　　太史公曰：魏其﹑武安皆以外戚重，灌夫用一时决筴而名显。魏其之举以吴楚，武
安之贵在日月之际。然魏其诚不知时变，灌夫无术而不逊，两人相翼，乃成祸乱。武安
负贵而好权，杯酒责望，陷彼两贤。呜呼哀哉！迁怒及人，命亦不延。觽庶不载，竟被
恶言。呜呼哀哉！祸所从来矣！
<br>
<br>　　【索隐述赞】窦婴﹑田蚡，势利相雄。咸倚外戚，或恃军功。灌夫自喜，引重其中。
意气杯酒，□睨两宫。事竟不直，冤哉二公！

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="108.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/107.htm by HTTrack Website Copier/3.x [XR&CO'2007], Thu, 21 Mar 2013 04:00:46 GMT -->
</html>
