<html>

<!-- Mirrored from www.my285.com/shishu/shiji/076.htm by HTTrack Website Copier/3.x [XR&CO'2007], Thu, 21 Mar 2013 03:59:59 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷七十六&nbsp;&nbsp;平原君虞卿列传　第十六
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　平原君赵胜者，①赵之诸公子也。②诸子中胜最贤，喜宾客，宾客盖至者数千人。
平原君相赵惠文王及孝成王，三去相，三复位，封于东武城。③
<br>
<br>　　<span style="font-size:10.5pt;color:'004060'">注①正义胜，式证反。
<br>
<br>　　注②集解徐广曰：“魏公子传曰赵惠文王弟。”
<br>
<br>　　注③集解徐广曰：“属清河。”正义今贝州武城县也。</span>
<br>
<br>　　平原君家楼临民家。民家有躄者，盘散①行汲。平原君美人居楼上，临见，大笑之。
明日，躄者至平原君门，请曰：“臣闻君之喜士，士不远千里而至者，以君能贵士而贱
妾也。臣不幸有罢癃之病，②而君之后宫临而笑臣，臣愿得笑臣者头。”平原君笑应曰：
“诺。”躄者去，平原君笑曰：“观此竖子，乃欲以一笑之故杀吾美人，不亦甚乎！”
终不杀。居岁余，宾客门下舍人稍稍引去者过半。平原君怪之，曰：“胜所以待诸君者
未尝敢失礼，而去者何多也？”门下一人前对曰：“以君之不杀笑躄者，以君为爱色而
贱士，士即去耳。”
<br>
<br>　　于是平原君乃斩笑躄者美人头，自造门进躄者，因谢焉。其后门下乃复稍稍来。是时齐有孟尝，魏有信陵，楚有春申，故争相倾以待士。③
<br>
<br>　　<span style="font-size:10.5pt;color:'004060'">注①集解亦作“跚”。索隐躄音壁。散音先寒反，亦作“跚”，同音。正义躄，跛
也。
<br>
<br>　　注②集解徐广曰：“癃音隆。癃，病也。”索隐罢音皮。癃音吕宫反。罢癃谓背疾，
言腰曲而背隆高也。
<br>
<br>　　注③集解徐广曰：“待，一作‘得’。”</span>
<br>
<br>　　秦之围邯郸，①赵使平原君求救，合从于楚，约与食客门下有勇力文武备具者二十
人偕。平原君曰：“使文能取胜，则善矣。文不能取胜，则歃血于华屋之下，必得定从
而还。士不外索，取于食客门下足矣。”得十九人，余无可取者，无以满二十人。门下
有毛遂者，前，自赞于平原君曰：“遂闻君将合从于楚，约与食客门下二十人偕，不外
索。今少一人，愿君即以遂备员而行矣。”平原君曰：“先生处胜之门下几年于此矣？”
毛遂曰：“三年于此矣。”平原君曰：“夫贤士之处世也，譬若锥之处囊中，其末立见。
今先生处胜之门下三年于此矣，左右未有所称诵，胜未有所闻，是先生无所有也。先生
不能，先生留。”毛遂曰：“臣乃今日请处囊中耳。使遂蚤得处囊中，乃颖脱而出，②
非特其末见而已。”平原君竟与毛遂偕。十九人相与目笑之而未废也。③
<br>
<br>　　<span style="font-size:10.5pt;color:'004060'">注①正义赵惠文王九年，秦昭王十五年。
<br>
<br>　　注②索隐按：郑玄曰“颖，环也”。脱音吐活反。
<br>
<br>　　注③索隐按：郑玄曰“皆目视而轻笑之，未能□废□之也”。</span>
<br>
<br>　　毛遂比至楚，与十九人论议，十九人皆服。平原君与楚合从，言其利害，日出而言
之，日中不决。十九人谓毛遂曰：“先生上。”毛遂按剑历阶而上，谓平原君曰：“从
之利害，两言而决耳。今日出而言从，日中不决，何也？”楚王谓平原君曰：“客何为
者也？”平原君曰：“是胜之舍人也。”楚王叱曰：“胡不下！
<br>
<br>　　吾乃与而君言，汝何为者也！”毛遂按剑而前曰：“王之所以叱遂者，以楚国之觽
也。今十步之内，王不得恃楚国之觽也，王之命县于遂手。吾君在前，叱者何也？且遂
闻汤以七十里之地王天下，文王以百里之壤而臣诸侯，岂其士卒觽多哉，诚能据其势而
奋其威。今楚地方五千里，持戟百万，此霸王之资也。以楚之强，天下弗能当。白起，
小竖子耳，率数万之觽，兴师以与楚战，一战而举鄢郢，再战而烧夷陵，三战而辱王之
先人。此百世之怨而赵之所羞，而王弗知恶焉。①合从者为楚，非为赵也。吾君在前，
叱者何也？”楚王曰：“唯唯，诚若先生之言，谨奉社稷而以从。”毛遂曰：“从定乎？”
楚王曰：“定矣。”
<br>
<br>　　毛遂谓楚王之左右曰：“取鸡狗马之血来。”②毛遂奉铜盘③而跪进之楚王曰：
“王当歃血而定从，次者吾君，次者遂。”遂定从于殿上。毛遂左手持盘血而右手招十
九人曰：“公相与歃此血于堂下。④公等录录，⑤所谓因人成事者也。”
<br>
<br>　　<span style="font-size:10.5pt;color:'004060'">注①正义恶，乌故反。
<br>
<br>　　注②索隐按：盟之所用牲贵贱不同，天子用牛及马，诸侯用犬及豭，大夫已下用鸡。
今此总言盟之用血，故云“取鸡狗马之血来”耳。
<br>
<br>　　注③索隐奉，敷奉反。若周礼则用珠盘也。
<br>
<br>　　注④索隐啑此血。音所甲反。
<br>
<br>　　注⑤集解音禄。索隐音禄。按：王劭云“录，借字耳”。又说文云“录录，随从之
貌”。</span>
<br>
<br>　　平原君已定从而归，归至于赵，曰：“胜不敢复相士。胜相士多者千人，寡者百数，
自以为不失天下之士，今乃于毛先生而失之也。毛先生一至楚，而使赵重于九鼎大吕。
①毛先生以三寸之舌，强于百万之师。胜不敢复相士。”遂以为上客。
<br>
<br>　　<span style="font-size:10.5pt;color:'004060'">注①索隐九鼎大吕，国之宝器。言毛遂至楚，使赵重于九鼎大吕，言为天下所重也。
正义大吕，周庙大钟。</span>
<br>
<br>　　平原君既返赵，楚使春申君将兵赴救赵，魏信陵君亦矫夺晋鄙军往救赵，皆未至。
秦急围邯郸，邯郸急，且降，平原君甚患之。邯郸传舍吏子李同①说平原君曰：“君不忧赵亡邪？”平原君曰：“赵亡则胜为虏，何为不忧乎？”李同曰：“邯郸之民，炊骨易子而食，可谓急矣，而君之后宫以百数，婢妾被绮縠，余粱肉，而民褐衣
不完，糟嗳不厌。民困兵尽，或剡木为矛矢，而君器物钟磬自若。使秦破赵，君安得有
此？使赵得全，君何患无有？今君诚能令夫人以下编于士卒之闲，分功而作，家之所有
尽散以飨士，士方其危苦之时，易德耳。”②于是平原君从之，得敢死之士三千人。李
同遂与三千人赴秦军，秦军为之却三十里。亦会楚、魏救至，秦兵遂罢，邯郸复存。李
同战死，封其父为李侯。③
<br>
<br>　　<span style="font-size:10.5pt;color:'004060'">注①正义名谈，太史公讳改也。
<br>
<br>　　注②正义言士方危苦之时，易有恩德。
<br>
<br>　　注③集解徐广曰：“河内成皋有李城。”正义怀州温县，本李城也，李同父所封。
隋炀帝从故温城移县于此。</span>
<br>
<br>　　虞卿欲以信陵君之存邯郸为平原君请封。公孙龙闻之，夜驾见平原君曰：“龙闻虞
卿欲以信陵君之存邯郸为君请封，有之乎？”平原君曰：“然。”龙曰：“此甚不可。
且王举君而相赵者，非以君之智能为赵国无有也。割东武城而封君者，非以君为有功也，
而以国人无勋，乃以君为亲戚故也。君受相印不辞无能，割地不言无功者，亦自以为亲
戚故也。今信陵君存邯郸而请封，是亲戚受城而国人计功也。①此甚不可。且虞卿操其
两权，事成，操右券以责；②事不成，以虚名德君。君必勿听也。”平原君遂不听虞卿。
<br>
<br>　　<span style="font-size:10.5pt;color:'004060'">注①集解徐广曰：“一本‘是亲戚受城而以国许人’。”
<br>
<br>　　注②索隐言虞卿论平原君取封事成，则操其右券以责其报德也。</span>
<br>
<br>　　平原君以赵孝成王十五年卒。①子孙代，后竟与赵俱亡。
<br>
<br>　　<span style="font-size:10.5pt;color:'004060'">注①索隐按：六国年表及世家并云十四年卒，与此不同。</span>
<br>
<br>　　平原君厚待公孙龙。公孙龙善为坚白之辩，及邹衍过赵①言至道，乃绌公孙龙。②
<br>
<br>　　<span style="font-size:10.5pt;color:'004060'">注①索隐过音戈。
<br>
<br>　　注②集解刘向别录曰：“齐使邹衍过赵，平原君见公孙龙及其徒綦毋子之属，论
‘白马非马’之辩，以问邹子。邹子曰：‘不可。彼天下之辩有五胜三至，而辞正为下。
辩者，别殊类使不相害，序异端使不相乱，杼意通指，明其所谓，使人与知焉，不务相
迷也。故胜者不失其所守，不胜者得其所求。若是，故辩可为也。及至烦文以相假，饰
辞以相惇，巧譬以相移，引人声使不得及其意。</span>
<br>
<br>　　如此，害大道。夫缴纷争言而竞后息，不能无害君子。’坐皆称善。”索隐杼音墅。
杼者，舒也。缴音叫。谓缴绕纷乱，争言而竞后息，不能无害也。
<br>
<br>　　虞卿者，游说之士也。蹑蹻檐簦①说赵孝成王。一见，赐黄金百镒，白璧一双；再
见，为赵上卿，故号为虞卿。②
<br>
<br>　　<span style="font-size:10.5pt;color:'004060'">注①集解徐广曰：“蹻，草履也。簦，长柄笠，音登。笠有柄者谓之簦。”索隐蹻，
亦作“繑”，音龏。徐广云：“繑，草履也。”
<br>
<br>　　注②集解谯周曰：“食邑于虞。”索隐赵之虞在河东大阳县，今之虞乡县是也。</span>
<br>
<br>　　秦赵战于长平，赵不胜，亡一都尉。赵王召楼昌与虞卿曰：“军战不胜，尉复死，
①寡人使束甲而趋之，何如？”楼昌曰：“无益也，不如发重使为媾。”②虞卿曰：
“昌言媾者，以为不媾军必破也。而制媾者在秦。且王之论秦也，欲破赵之军乎，不邪？”
王曰：“秦不遗余力矣，必且欲破赵军。”虞卿曰：“王听臣，发使出重宝以附楚、魏，
楚、魏欲得王之重宝，必内吾使。赵使入楚、魏，秦必疑天下之合从，且必恐。如此，
则媾乃可为也。”赵王不听，与平阳君为媾，发郑朱入秦。秦内之。赵王召虞卿曰：
“寡人使平阳君为媾于秦，秦已内郑朱矣，卿之为奚如？”虞卿对曰：“王不得媾，军
必破矣。天下贺战者皆在秦矣。
<br>
<br>　　郑朱，贵人也，入秦，秦王与应侯必显重以示天下。楚、魏以赵为媾，必不救王。
秦知天下不救王，则媾不可得成也。”应侯果显郑朱以示天下贺战胜者，终不肯媾。长
平大败，遂围邯郸，为天下笑。
<br>
<br>　　<span style="font-size:10.5pt;color:'004060'">注①集解徐广曰：“复，一作‘系’。”
<br>
<br>　　注②集解古后反。求和曰媾。索隐古候反。按：求和曰媾。媾亦讲，讲亦和也。</span>
<br>
<br>　　秦既解邯郸围，而赵王入朝，使赵郝①约事于秦，割六县而媾。虞卿谓赵王曰：
“秦之攻王也，倦而归乎？王以其力尚能进，爱王而弗攻乎？”王曰：“秦之攻我也，
不遗余力矣，必以倦而归也。”虞卿曰：“秦以其力攻其所不能取，倦而归，王又以其
力之所不能取以送之，是助秦自攻也。来年秦复攻王，王无救矣。”王以虞卿之言赵郝。
赵郝曰：“虞卿诚能尽秦力之所至乎？诚知秦力之所不能进，此弹丸之地弗予，令秦来
年复攻王，王得无割其内而媾乎？”王曰：“请听子割，子能必使来年秦之不复攻我乎？”赵郝对曰：“此非臣之所敢任也。
<br>
<br>　　他日三晋之交于秦，相善也。今秦善韩﹑魏而攻王，王之所以事秦必不如韩﹑魏也。
今臣为足下解负亲之攻，②开关通币，齐交韩﹑魏，至来年而王独取攻于秦，此王之所
以事秦必在韩﹑魏之后也。此非臣之所敢任也。”
<br>
<br>　　<span style="font-size:10.5pt;color:'004060'">注①集解音释。徐广曰：“一作‘赦’。”索隐音释。
<br>
<br>　　注②索隐言为足下解其负檐，而亲自攻之也。</span>
<br>
<br>　　王以告虞卿。虞卿对曰：“郝言‘不媾，来年秦复攻王，王得无割其内而媾乎’。
<br>
<br>　　今媾，郝又以不能必秦之不复攻也。今虽割六城，何益！来年复攻，又割其力之所
不能取而媾，此自尽之术也，不如无媾。秦虽善攻，不能取六县；赵虽不能守，终不失
六城。秦倦而归，兵必罢。我以六城收天下以攻罢秦，是我失之于天下而取偿于秦也。
吾国尚利，孰与坐而割地，自弱以强秦哉？今郝曰‘秦善韩﹑魏而攻赵者，必*(以为韩
魏不救赵也而王之军必孤有以)*王之事秦不如韩﹑魏也’，是使王岁以六城事秦也，即
坐而城尽。来年秦复求割地，王将与之乎？弗与，是弃前功而挑秦祸也；与之，则无地
而给之。语曰‘强者善攻，弱者不能守’。今坐而听秦，秦兵不獘而多得地，是强秦而
弱赵也。以益强之秦而割愈弱之赵，其计故不止矣。且王之地有尽而秦之求无已，以有
尽之地而给无已之求，其势必无赵矣。”
<br>
<br>　　赵王计未定，楼缓从秦来，赵王与楼缓计之，曰：“予秦地*(何)*如毋予，孰吉？”
<br>
<br>　　缓辞让曰：“此非臣之所能知也。”王曰：“虽然，试言公之私。”①楼缓对曰：
“王亦闻夫公甫文伯母乎？②公甫文伯仕于鲁，病死，女子为自杀于房中者二人。其母
闻之，弗哭也。其相室曰：③‘焉有子死而弗哭者乎？’其母曰：‘孔子，贤人也，逐
于鲁，而是人不随也。今死而妇人为之自杀者二人，若是者必其于长者薄而于妇人厚也。’
故从母言之，是为贤母；从妻言之，是必不免为妒妻。故其言一也，言者异则人心变矣。
今臣新从秦来而言勿予，则非计也；言予之，恐王以臣为为秦也：故不敢对。使臣得为
大王计，不如予之。”王曰：“诺。”
<br>
<br>　　<span style="font-size:10.5pt;color:'004060'">注①索隐按：私谓私心也。
<br>
<br>　　注②正义季康子从祖母。文伯名歜，康子从父昆弟。
<br>
<br>　　注③正义谓傅姆之类也。</span>
<br>
<br>　　虞卿闻之，入见王曰：“此饰说也，王驇①勿予！”楼缓闻之，往见王。王又以虞
卿之言告楼缓。楼缓对曰：“不然。虞卿得其一，不得其二。夫秦赵构难而天下皆说，
何也？曰‘吾且因强而乘弱矣’。今赵兵困于秦，天下之贺战胜者则必尽在于秦矣。故
不如亟割地为和，以疑天下而慰秦之心。不然，天下将因秦之*(强)*怒，乘赵之獘，瓜
分之。赵且亡，何秦之图乎？故曰虞卿得其一，不得其二。愿王以此决之，勿复计也。”
<br>
<br>　　<span style="font-size:10.5pt;color:'004060'">注①集解徐广曰：“音慎。”</span>
<br>
<br>　　虞卿闻之，往见王曰：“危哉楼子之所以为秦者，是愈疑天下，而何慰秦之心哉？
<br>
<br>　　独不言其示天下弱乎？且臣言勿予者，非固勿予而已也。秦索六城于王，而王以六
城赂齐。齐，秦之深雠也，得王之六城，并力西击秦，齐之听王，不待辞之毕也。则是
王失之于齐而取偿于秦也。而齐﹑赵之深雠可以报矣，而示天下有能为也。王以此发声，
兵未窥于境，臣见秦之重赂至赵而反媾于王也。从秦为媾，韩﹑魏闻之，必尽重王；重
王，必出重宝以先于王。则是王一举而结三国之亲，而与秦易道也。”①赵王曰：“善。”
则使虞卿东见齐王，与之谋秦。
<br>
<br>　　虞卿未返，秦使者已在赵矣。楼缓闻之，亡去。赵于是封虞卿以一城。
<br>
<br>　　<span style="font-size:10.5pt;color:'004060'">注①正义前取秦攻，今得赂，是易道也。易音亦。</span>
<br>
<br>　　居顷之，而魏请为从。赵孝成王召虞卿谋。过平原君，①平原君曰：“愿卿之论从
也。”虞卿入见王。王曰：“魏请为从。”对曰：“魏过。”②王曰：“寡人固未之许。”
对曰：“王过。”王曰：“魏请从，卿曰魏过，寡人未之许，又曰寡人过，然则从终不
可乎？”对曰：“臣闻小国之与大国从事也，有利则大国受其福，有败则小国受其祸。
今魏以小国请其祸，而王以大国辞其福，臣故曰王过，魏亦过。窃以为从便。”王曰：
“善。”乃合魏为从。
<br>
<br>　　<span style="font-size:10.5pt;color:'004060'">注①索隐过音戈。
<br>
<br>　　注②集解光卧反。</span>
<br>
<br>　　虞卿既以魏齐之故，不重万户侯卿相之印，与魏齐闲行，卒去赵，困于梁。魏齐已
死，不得意，乃著书，①上采春秋，下观近世，曰节义﹑称号﹑揣摩﹑政谋，凡八篇。
以刺讥国家得失，世传之曰虞氏春秋。②
<br>
<br>　　<span style="font-size:10.5pt;color:'004060'">注①索隐魏齐，魏相，与应侯有仇，秦求之急，乃抵虞卿。卿即相印，乃与齐闲行
亡归梁，以托信陵君。信陵君疑未决，齐自杀。故虞卿失相，乃穷愁而著书也。
<br>
<br>　　注②正义蓺文志云十五篇。</span>
<br>
<br>　　太史公曰：平原君，翩翩浊世之佳公子也，然未睹大体。鄙语曰“利令智昏”，平
原君贪冯亭邪说，使赵陷长平兵四十余万觽，邯郸几亡。①虞卿料事揣情，为赵画策，
何其工也！及不忍魏齐，卒困于大梁，庸夫且知其不可，况贤人乎？
<br>
<br>　　然虞卿非穷愁，亦不能著书以自见于后世云。
<br>
<br>　　<span style="font-size:10.5pt;color:'004060'">注①集解谯周曰：“长平之陷，乃赵王信闲易将之咎，何怨平原受冯亭哉？”</span>
<br>
<br>　　【索隐述赞】翩翩公子，天下奇器。笑姬从戮，义士增气。兵解李同，盟定毛遂。
虞卿蹑蹻，受赏料事。及困魏齐，著书见意。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="077.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/076.htm by HTTrack Website Copier/3.x [XR&CO'2007], Thu, 21 Mar 2013 03:59:59 GMT -->
</html>
