<html>

<!-- Mirrored from www.my285.com/shishu/shiji/081.htm by HTTrack Website Copier/3.x [XR&CO'2007], Thu, 21 Mar 2013 04:00:03 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷八十一&nbsp;&nbsp;廉颇蔺相如列传　第二十一
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　廉颇者，赵之良将也。赵惠文王十六年，廉颇为赵将伐齐，大破之，取阳晋，①拜
为上卿，以勇气闻于诸侯。蔺相如者，赵人也，为赵宦者令缪贤舍人。
<br>
<br>　　<span style="font-size:10.5pt;color:'004060'">注①索隐按：阳晋，韂地，后属齐，今赵取之。司马彪郡国志曰今韂国阳晋城是也。
有本作“晋阳”，非也。晋阳在太原，虽亦赵地，非齐所取。正义故城在今曹州乘氏县
西北四十七里也。</span>
<br>
<br>　　赵惠文王时，得楚和氏璧。秦昭王闻之，使人遗赵王书，愿以十五城请易璧。
<br>
<br>　　赵王与大将军廉颇诸大臣谋：欲予秦，秦城恐不可得，徒见欺；欲勿予，即患秦兵
之来。计未定，求人可使报秦者，未得。宦者令缪贤曰：“臣舍人蔺相如可使。”王问：
“何以知之？”对曰：“臣尝有罪，窃计欲亡走燕，臣舍人相如止臣，曰：‘君何以知
燕王？’臣语曰：‘臣尝从大王与燕王会境上，燕王私握臣手，曰“愿结友”。以此知
之，故欲往。’相如谓臣曰：‘夫赵强而燕弱，而君幸于赵王，故燕王欲结于君。今君
乃亡赵走燕，燕畏赵，其势必不敢留君，而束君归赵矣。君不如肉袒伏斧质请罪，则幸
得脱矣。’臣从其计，大王亦幸赦臣。臣窃以为其人勇士，有智谋，宜可使。”于是王
召见，问蔺相如曰：“秦王以十五城请易寡人之璧，可予不？”相如曰：“秦强而赵弱，
不可不许。”王曰：“取吾璧，不予我城，柰何？”相如曰：“秦以城求璧而赵不许，曲在赵。赵予璧
而秦不予赵城，曲在秦。均之二策，宁许以负秦曲。”王曰：“谁可使者？”相如曰：“王必无人，臣愿奉璧往使。城入赵而璧留秦；城不入，臣请完璧归赵。”赵王于是遂遣相如奉璧西入秦。
<br>
<br>　　秦王坐章台见相如，相如奉璧奏秦王。秦王大喜，传以示美人及左右，左右皆呼万
岁。相如视秦王无意偿赵城，乃前曰：“璧有瑕，请指示王。”王授璧，相如因持璧却
立，倚柱，怒发上冲冠，谓秦王曰：“大王欲得璧，使人发书至赵王，赵王悉召髃臣议，
皆曰‘秦贪，负其强，以空言求璧，偿城恐不可得’。议不欲予秦璧。臣以为布衣之交
尚不相欺，况大国乎！且以一璧之故逆强秦之驩，不可。于是赵王乃斋戒五日，使臣奉
璧，拜送书于庭。何者？严大国之威以修敬也。今臣至，大王见臣列观，礼节甚倨；得
璧，传之美人，以戏弄臣。臣观大王无意偿赵王城邑，故臣复取璧。大王必欲急臣，臣
头今与璧俱碎于柱矣！”
<br>
<br>　　相如持其璧睨柱，欲以击柱。秦王恐其破璧，乃辞谢固请，召有司案图，指从此以
往十五都予赵。相如度秦王特以诈详为予赵城，实不可得，乃谓秦王曰：“和氏璧，天
下所共传宝也，赵王恐，不敢不献。赵王送璧时，斋戒五日，今大王亦宜斋戒五日，设
九宾于廷，①臣乃敢上璧。”秦王度之，终不可强夺，遂许斋五日，舍相如广成传。②
相如度秦王虽斋，决负约不偿城，乃使其从者衣褐，怀其璧，从径道亡，归璧于赵。
<br>
<br>　　<span style="font-size:10.5pt;color:'004060'">注①集解韦昭曰：“九宾则周礼九仪。”索隐周礼大行人别九宾，谓九服之宾客也。
列士传云设九牢也。正义刘伯庄云：“九宾者，周王备之礼，天子临轩，九服同会。秦
﹑赵何得九宾？但亦陈设车辂文物耳。”
<br>
<br>　　注②索隐广成是传舍之名。传音张恋反。</span>
<br>
<br>　　秦王斋五日后，乃设九宾礼于廷，引赵使者蔺相如。相如至，谓秦王曰：“秦自缪
公以来二十余君，未尝有坚明约束者也。臣诚恐见欺于王而负赵，故令人持璧归，闲至
赵矣。且秦强而赵弱，大王遣一介之使至赵，赵立奉璧来。今以秦之强而先割十五都予
赵，赵岂敢留璧而得罪于大王乎？臣知欺大王之罪当诛，臣请就汤镬，唯大王与髃臣孰
计议之。”秦王与髃臣相视而嘻。①左右或欲引相如去，秦王因曰：“今杀相如，终不
能得璧也，而绝秦赵之驩，不如因而厚遇之，使归赵，赵王岂以一璧之故欺秦邪！”卒
廷见相如，毕礼而归之。
<br>
<br>　　<span style="font-size:10.5pt;color:'004060'">注①索隐音希。乃惊而怒之辞也。</span>
<br>
<br>　　相如既归，赵王以为贤大夫使不辱于诸侯，拜相如为上大夫。秦亦不以城予赵，赵
亦终不予秦璧。
<br>
<br>　　其后秦伐赵，拔石城。①明年，复攻赵，杀二万人。
<br>
<br>　　<span style="font-size:10.5pt;color:'004060'">注①集解徐广曰：“惠文王十八年。”索隐刘氏云盖谓石邑。正义故石城在相州林
虑县南九十里也。</span>
<br>
<br>　　秦王使使者告赵王，欲与王为好会于西河外渑池。①赵王畏秦，欲毋行。廉颇、蔺
相如计曰：“王不行，示赵弱且怯也。”赵王遂行，相如从。廉颇送至境，与王诀曰：
“王行，度道里会遇之礼毕，还，不过三十日。三十日不还，则请立太子为王。以绝秦
望。”王许之，遂与秦王会渑池。②秦王饮酒酣，曰：“寡人窃闻赵王好音，请奏瑟。”
赵王鼓瑟。秦御史前书曰“某年月日，秦王与赵王会饮，令赵王鼓瑟”。蔺相如前曰：
“赵王窃闻秦王善为秦声，请奏盆灿秦王，以相娱乐。”③秦王怒，不许。于是相如前
进灿，因跪请秦王。秦王不肯击灿。相如曰：“五步之内，相如请得以颈血溅大王矣！”
④左右欲刃相如，相如张目叱之，左右皆靡。于是秦王不怿，为一击灿。相如顾召赵御
史书曰“某年月日，秦王为赵王击灿”。秦之髃臣曰：“请以赵十五城为秦王寿”。蔺
相如亦曰：“请以秦之咸阳为赵王寿。”秦王竟酒，终不能加胜于赵。赵亦盛设兵以待
秦，秦不敢动。
<br>
<br>　　<span style="font-size:10.5pt;color:'004060'">注①索隐在西河之南，故云“外”。案：表在赵惠文王二十年也。
<br>
<br>　　注②集解徐广曰：“二十年。”
<br>
<br>　　注③集解风俗通义曰：“缶者，瓦器，所以盛酒浆，秦人鼓之以节歌也。”索隐灿
音缶。正义灿音缾。
<br>
<br>　　注④正义溅音赞。</span>
<br>
<br>　　既罢归国，以相如功大，拜为上卿，位在廉颇之右。①廉颇曰：“我为赵将，有攻
城野战之大功，而蔺相如徒以口舌为劳，而位居我上，且相如素贱人，吾羞，不忍为之
下。”宣言曰：“我见相如，必辱之。”相如闻，不肯与会。相如每朝时，常称病，不
欲与廉颇争列。已而相如出，望见廉颇，相如引车避匿。
<br>
<br>　　于是舍人相与谏曰：“臣所以去亲戚而事君者，徒慕君之高义也。今君与廉颇同列，
廉君宣恶言而君畏匿之，恐惧殊甚，且庸人尚羞之，况于将相乎！臣等不肖，请辞去。”
蔺相如固止之，曰：“公之视廉将军孰与秦王？”曰：“不若也。”
<br>
<br>　　相如曰：“夫以秦王之威，而相如廷叱之，辱其髃臣，相如虽驽，独畏廉将军哉？
<br>
<br>　　顾吾念之，强秦之所以不敢加兵于赵者，徒以吾两人在也。今两虎共斗，其势不俱
生。吾所以为此者，以先国家之急而后私雠也。”廉颇闻之，肉袒负荆，②因宾客至蔺
相如门谢罪。曰：“鄙贱之人，不知将军宽之至此也。”卒相与驩，为刎颈之交。③
<br>
<br>　　<span style="font-size:10.5pt;color:'004060'">注①索隐王劭按：董勋答礼曰“职高者名录在上，于人为右；职卑者名录在下，于
人为左，是以谓下迁为左”。正义秦汉以前用右为上。
<br>
<br>　　注②索隐肉袒者，谓袒衣而露肉也。负荆者，荆，楚也，可以为鞭。
<br>
<br>　　注③索隐崔浩云：“言要齐生死而刎颈无悔也。”</span>
<br>
<br>　　是岁，廉颇东攻齐，破其一军。居二年，廉颇复伐齐几，拔之。①后三年，廉颇攻
魏之防陵、②安阳，拔之。后四年，蔺相如将而攻齐，至平邑而罢。③其明年，赵奢破
秦军阏与下。
<br>
<br>　　<span style="font-size:10.5pt;color:'004060'">注①集解徐广曰：“几，邑名也。”案：赵世家惠文王二十三年，颇将攻魏之几邑，
取之，而齐世家及年表无“伐齐几，拔之”事，疑几是邑名，而或属齐或属魏耳，田单
在齐，不得至于拔也。索隐世家云惠文王二十三年，颇将攻魏之几邑，取之，与此列传
合。战国策云秦败阏与及攻魏几。几亦属魏。而裴骃引齐世家及年表无“伐齐拔几”之
事，疑其几是故邑，或属齐、魏故耳。正义几音祈。在相潞之闲。
<br>
<br>　　注②集解徐广曰：“一作‘房子’。”索隐案：防陵在楚之西，属汉中郡。魏有房
子，盖“陵”字误也。正义城在相州安阳县南二十里，因防水为名。
<br>
<br>　　注③正义故城在魏州昌乐县东北三十里。</span>
<br>
<br>　　赵奢者，赵之田部吏也。收租税而平原君家不肯出租，奢以法治之，杀平原君用事
者九人。平原君怒，将杀奢。奢因说曰：“君于赵为贵公子，今纵君家而不奉公则法削，
法削则国弱，国弱则诸侯加兵，诸侯加兵是无赵也，君安得有此富乎？以君之贵，奉公
如法则上下平，上下平则国强，国强则赵固，而君为贵戚，岂轻于天下邪？”平原君以
为贤，言之于王。王用之治国赋，国赋大平，民富而府库实。
<br>
<br>　　秦伐韩，军于阏与。王召廉颇而问曰：“可救不？”对曰：“道远险狭，难救。”又召乐乘而问焉，乐乘对如廉颇言。又召问赵奢，奢对曰：“其道远险狭，譬之犹两鼠斗于穴中，将勇者胜。”王乃令赵奢将，救之。
<br>
<br>　　兵去邯郸三十里，而令军中曰：“有以军事谏者死。”秦军军武安西，①秦军鼓噪
勒兵，武安屋瓦尽振。军中候有一人言急救武安，赵奢立斩之。坚壁，留二十八日不行，
复益增垒。秦闲来入，赵奢善食而遣之。闲以报秦将，秦将大喜曰：“夫去国三十里②
而军不行，乃增垒，阏与非赵地也。”赵奢既已遣秦闲，卷甲而趋之，二日一夜至，今
善射者去阏与五十里而军。军垒成，秦人闻之，悉甲而至。军士许历请以军事谏，赵奢
曰：“内之。”许历曰：“秦人不意赵师至此，其来气盛，将军必厚集其阵以待之。不
然，必败。”赵奢曰：“请受令。”许历曰：“请就鈇质之诛。”赵奢曰：“胥后令③
邯郸。”许历复请谏，④曰：“先据北山上者胜，⑤后至者败。”赵奢许诺，即发万人
趋之。秦兵后至，争山不得上，赵奢纵兵击之，大破秦军。秦军解而走，遂解阏与之围
而归。
<br>
<br>　　<span style="font-size:10.5pt;color:'004060'">注①集解徐广曰：“属魏郡，在邯郸西。”
<br>
<br>　　注②正义国谓邯郸，赵之都也。
<br>
<br>　　注③索隐案：“胥”“须”古人通用。今者“胥后令”，谓“胥”为“须”，须者，
待也，待后令。谓许历之言更不拟诛之，故更待后令也。正义胥犹须也。
<br>
<br>　　军去城都三十里而不行，未有计过险狭，恐人谏令急救武安，乃出此令。今垂战须
得谋策，不用前令，故云“须后令”也。
<br>
<br>　　注④索隐按：“邯郸”二字当为“欲战”，谓临战之时，许历复谏也。王粲诗云
“许历为完士，一言犹败秦”，是言赵奢用其计，遂破秦军也。江遂曰“汉令称完而不
髡曰耐，是完士未免从军也”。
<br>
<br>　　注⑤正义阏与山在洺州武安县西南五十里，赵奢拒秦军于阏与，□此山也。
<br>
<br>　　案：括地志云“言拒秦军在此山”，疑其太近洺州。既去邯郸三十里而军，又云趋
之二日一夜，至阏与五十里而军垒成，据今洺州去潞州三百里闲而隔相州，恐潞州阏与
聚城是所拒据处。</span>
<br>
<br>　　赵惠文王赐奢号为马服君，以许历为国尉。赵奢于是与廉颇、蔺相如同位。
<br>
<br>　　后四年，赵惠文王卒，子孝成王立。七年，秦与赵兵相距长平，时赵奢已死，①而
蔺相如病笃，赵使廉颇将攻秦，秦数败赵军，赵军固壁不战。秦数挑战，廉颇不肯。赵
王信秦之闲。秦之闲言曰：“秦之所恶，独畏马服君赵奢之子赵括为将耳。”赵王因以
括为将，代廉颇。蔺相如曰：“王以名使括，若胶柱而鼓瑟耳。括徒能读其父书传，不知合变也。”赵王不听，遂将之。
<br>
<br>　　<span style="font-size:10.5pt;color:'004060'">注①集解张华曰：“赵奢頉在邯郸界西山上，谓之马服山。”</span>
<br>
<br>　　赵括自少时学兵法，言兵事，以天下莫能当。尝与其父奢言兵事，奢不能难，然不
谓善。括母问奢其故，奢曰：“兵，死地也，而括易言之。使赵不将括即已，若必将之，
破赵军者必括也。”及括将行，其母上书言于王曰：“括不可使将。”
<br>
<br>　　王曰：“何以？”对曰：“始妾事其父，时为将，身所奉饭饮而进食者以十数，①
所友者以百数，大王及宗室所赏赐者尽以予军吏士大夫，受命之日，不问家事。
<br>
<br>　　今括一旦为将，东向而朝，军吏无敢仰视之者，王所赐金帛，归藏于家，而日视便
利田宅可买者买之。王以为何如其父？父子异心，愿王勿遣。”王曰：“母置之，吾已
决矣。”括母因曰：“王终遣之，即有如不称，妾得无随坐乎？”王许诺。
<br>
<br>　　<span style="font-size:10.5pt;color:'004060'">注①正义奉音捧。</span>
<br>
<br>　　赵括既代廉颇，悉更约束，易置军吏。秦将白起闻之，纵奇兵，详败走，而绝其粮
道，分断其军为二，士卒离心。四十余日，军饿，赵括出锐卒自博战，秦军射杀赵括。
括军败，数十万之觽遂降秦，秦悉坑之。赵前后所亡凡四十五万。
<br>
<br>　　明年，秦兵遂围邯郸，岁余，几不得脱。赖楚、魏诸侯来救，乃得解邯郸之围。
<br>
<br>　　赵王亦以括母先言，竟不诛也。
<br>
<br>　　自邯郸围解五年，而燕用栗腹之谋，曰“赵壮者尽于长平，其孤未壮”，举兵击赵。
赵使廉颇将，击，大破燕军于鄗，杀栗腹，遂围燕。燕割五城请和，乃听之。赵以尉文
①封廉颇为信平君，②为假相国。
<br>
<br>　　<span style="font-size:10.5pt;color:'004060'">注①集解徐广曰：“邑名也。”
<br>
<br>　　注②索隐信平，号也。徐广云：“尉文，邑名。”按：汉书表有“尉文节侯”，云
在南郡。盖尉，官也；文，名也。谓取尉文所食之邑复以封颇，而后号为信平君。</span>
<br>
<br>　　廉颇之免长平归也，失势之时，故客尽去。及复用为将，客又复至。廉颇曰：“客
退矣！”客曰：“吁！君何见之晚也？夫天下以市道交，君有势，我则从君，君无势则
去，此固其理也，有何怨乎？”居六年，赵使廉颇伐魏之繁阳，①拔之。
<br>
<br>　　<span style="font-size:10.5pt;color:'004060'">注①集解徐广曰：“属魏郡。”正义在相州内黄县东北也。</span>
<br>
<br>　　赵孝成王卒，子悼襄王立，使乐乘代廉颇。廉颇怒，攻乐乘，乐乘走。廉颇遂奔魏
之大梁。其明年，赵乃以李牧为将而攻燕，拔武遂、方城。①
<br>
<br>　　<span style="font-size:10.5pt;color:'004060'">注①索隐按：地理志武遂属河闲国，方城属广阳也。正义武遂，易州遂城也。方城，幽州固安县南十里。</span>
<br>
<br>　　廉颇居梁久之，魏不能信用。赵以数困于秦兵，赵王思复得廉颇，廉颇亦思复用于
赵。赵王使使者视廉颇尚可用否。廉颇之仇郭开多与使者金，令毁之。赵使者既见廉颇，
廉颇为之一饭斗米，肉十斤，被甲上马，以示尚可用。赵使还报王曰：“廉将军虽老，
尚善饭，然与臣坐，顷之三遗矢矣。”①赵王以为老，遂不召。
<br>
<br>　　<span style="font-size:10.5pt;color:'004060'">注①索隐谓数起便也。矢，一作“屎”。</span>
<br>
<br>　　楚闻廉颇在魏，阴使人迎之。廉颇一为楚将，无功，曰：“我思用赵人。”廉颇卒
死于寿春。①
<br>
<br>　　<span style="font-size:10.5pt;color:'004060'">注①正义廉颇墓在寿州寿春县北四里。蔺相如墓在邯郸西南六里。</span>
<br>
<br>　　李牧者，赵之北边良将也。常居代鴈门，备匈奴。①以便宜置吏，市租皆输入莫府，
②为士卒费。日击数牛飨士，习射骑，谨烽火，多闲谍，③厚遇战士。为约曰：“匈奴
即入盗，急入收保，有敢捕虏者斩。”匈奴每入，烽火谨，辄入收保，不敢战。如是数
岁，亦不亡失。然匈奴以李牧为怯，虽赵边兵亦以为吾将怯。赵王让李牧，李牧如故。
赵王怒，召之，使他人代将。
<br>
<br>　　<span style="font-size:10.5pt;color:'004060'">注①正义今鴈门县代地，故云代鴈门也。
<br>
<br>　　注②集解如淳曰：“将军征行无常处，所在为治，故言‘莫府’。莫，大也。”
<br>
<br>　　索隐按：注如淳解“莫，大也”云云。又崔浩云“古者出征为将帅，军还则罢，理
无常处，以幕帟为府署，故曰‘莫府’”。则“莫”当作“幕”，字之讹耳。
<br>
<br>　　注③索隐上纪苋反，下音牒。</span>
<br>
<br>　　岁余，匈奴每来，出战。出战，数不利，失亡多，边不得田畜。①复请李牧。
<br>
<br>　　牧杜门不出，固称疾。赵王乃复强起使将兵。牧曰：“王必用臣，臣如前，乃敢奉
令。”王许之。
<br>
<br>　　<span style="font-size:10.5pt;color:'004060'">注①正义许六反。</span>
<br>
<br>　　李牧至，如故约。匈奴数岁无所得。终以为怯。边士日得赏赐而不用，皆愿一战。
于是乃具选车得千三百乘，选骑得万三千匹，百金之士五万人，①彀者十万人，②悉勒
习战。大纵畜牧，人民满野。匈奴小入，详北不胜，以数千人委之。③单于闻之，大率
觽来入。李牧多为奇陈，张左右翼击之，大破杀匈奴十余万骑。灭襜褴，④破东胡，降
林胡，单于奔走。其后十余岁，匈奴不敢近赵边城。
<br>
<br>　　<span style="font-size:10.5pt;color:'004060'">注①集解管子曰：“能破敌擒将者赏百金。”
<br>
<br>　　注②索隐彀音古闙反。彀谓能射也。
<br>
<br>　　注③索隐委谓□之，恣其杀略也。
<br>
<br>　　注④集解襜，都甘反。褴，路谈反。徐广曰：“一作‘临’。”骃又案：如淳曰
“胡名也，在代北”。索隐上音都甘反，下音路郯反。如淳云“胡名也”。</span>
<br>
<br>　　赵悼襄王元年，廉颇既亡入魏，赵使李牧攻燕，拔武遂、方城。居二年，庞暖破燕
军，①杀剧辛。②后七年，秦破杀赵将扈辄③于武遂，④斩首十万。赵乃以李牧为大将
军，击秦军于宜安，⑤大破秦军，走秦将桓齮。⑥封李牧为武安君。居三年，秦攻番吾，
⑦李牧击破秦军，南距韩、魏。
<br>
<br>　　<span style="font-size:10.5pt;color:'004060'">注①索隐按：暖□冯暖也。庞音皮江反。暖音况远反，亦音喧。
<br>
<br>　　注②索隐本赵人，仕燕者。
<br>
<br>　　注③索隐扈，氏；辄，名。汉张耳时别有扈辄。
<br>
<br>　　注④索隐按：刘氏云“武遂本韩地，在赵西，恐非地理志河闲武遂也”。
<br>
<br>　　注⑤正义在桓州栆城县西南二十里。
<br>
<br>　　注⑥索隐音蚁。
<br>
<br>　　注⑦索隐县名。地理志在常山。音婆，又音盘。正义在相州房山县东二十里也。</span>
<br>
<br>　　赵王迁七年，秦使王翦攻赵，赵使李牧、司马尚御之。秦多与赵王宠臣郭开金，为
反闲，言李牧、司马尚欲反。赵王乃使赵葱及齐将颜聚代李牧。李牧不受命，赵使人微
捕得李牧，斩之。废司马尚。后三月，王翦因急击赵，大破杀赵葱，虏赵王迁及其将颜
聚，遂灭赵。
<br>
<br>　　太史公曰：知死必勇，非死者难也，处死者难。方蔺相如引璧睨柱，及叱秦王左右，
势不过诛，然士或怯懦①而不敢发。相如一奋其气，威信敌国，②退而让颇，名重太山，
其处智勇，可谓兼之矣！
<br>
<br>　　<span style="font-size:10.5pt;color:'004060'">注①集解徐广曰：“一作‘掘懦’。”
<br>
<br>　　注②索隐信音伸。</span>
<br>
<br>　　【索隐述赞】清缼凛凛，壮气熊熊。各竭诚义，递为雌雄。和璧聘返，渑池好通。
负荆知惧，屈节推工。安边定策，颇、牧之功。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="082.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/081.htm by HTTrack Website Copier/3.x [XR&CO'2007], Thu, 21 Mar 2013 04:00:03 GMT -->
</html>
