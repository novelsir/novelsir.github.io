<html>

<!-- Mirrored from www.my285.com/shishu/shiji/047.htm by HTTrack Website Copier/3.x [XR&CO'2007], Thu, 21 Mar 2013 03:59:36 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷四十七&nbsp;&nbsp;孔子世家　第十七
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　索隐孔子非有诸侯之位，而亦称系家者，以是圣人为教化之主，又代有贤哲，故称
系家焉。正义孔子无侯伯之位，而称世家者，太史公以孔子布衣传十余世，学者宗之，
自天子王侯，中国言六艺者宗于夫子，可谓至圣，故为世家。
<br>
<br>　　孔子生鲁昌平乡陬邑。①其先宋人也，曰孔防叔。②防叔生伯夏，伯夏生叔梁纥。
③纥与颜氏女野合而生孔子，④祷于尼丘得孔子。鲁襄公二十二年而孔子生。⑤生而首
上圩顶，⑥故因名曰丘云。字仲尼，姓孔氏。
<br>
<br>　　<span style="font-size:10.5pt;color:'004060'">注①集解徐广曰：“陬音驺。孔安国曰‘陬，孔子父叔梁纥所治邑’。”索隐陬是
邑名，昌平，乡号。孔子居鲁之邹邑昌平乡之阙里也。正义括地志云：“故邹城在兖州
泗水县东南六十里。昌平山在泗水县南六十里。孔子生昌平乡，盖乡取山为名。故阙里
在泗水县南五十里。舆地志云邹城西界阙里有尼丘山。”
<br>
<br>　　按：今尼丘山在兖州邹城，阙里即此也。括地志云：“兖州曲阜县鲁城西南三里有
阙里，中有孔子宅，宅中有庙。伍缉之从征记云阙里背邾面泗，即此也。”
<br>
<br>　　按：夫子生在邹，长徙曲阜，仍号阙里。
<br>
<br>　　注②索隐家语：“孔子，宋微子之后。宋襄公生弗父何，以让弟厉公。弗父何生宋
父周，周生世子胜，胜生正考父，考父生孔父嘉，五世亲尽，别为公族，姓孔氏。孔父
生子木金父，金父生睪夷。睪夷生防叔，畏华氏之逼而奔鲁，故孔氏为鲁人也。”
<br>
<br>　　注③正义括地志云：“叔梁纥庙亦名尼丘山祠，在兖州泗水县五十里尼丘山东趾。
地理志云鲁县有尼丘山，有叔梁纥庙。”
<br>
<br>　　注④索隐家语云“梁纥娶鲁之施氏，生九女。其妾生孟皮，孟皮病足，乃求婚于颜
氏征在，从父命为婚”。其文甚明。今此云“野合”者，盖谓梁纥老而征在少，非当壮
室初笄之礼，故云野合，谓不合礼仪。故论语云“野哉由也”，又“先进于礼乐，野人
也”，皆言野者是不合礼耳。正义男八月生齿，八岁毁齿，二八十六阳道通，八八六十
四阳道绝。女七月生齿，七岁毁齿，二七十四阴道通，七七四十九阴道绝。婚姻过此者，
皆为野合。故家语云“梁纥娶鲁施氏女，生九女，乃求婚于颜氏，颜氏有三女，小女征
在”。据此，婚过六十四矣。
<br>
<br>　　注⑤索隐公羊传“襄公二十一年十有一月庚子，孔子生”。今以为二十二年，盖以
周正十一月属明年，故误也。后序孔子卒，云七十二岁，每少一岁也。
<br>
<br>　　注⑥索隐圩音乌。顶音鼎。圩顶言顶上窳也，故孔子顶如反宇。反宇者，若屋宇之
反，中低而四傍高也。正义括地志云：“女陵山在曲阜县南二十八里。干宝三日纪云
‘征在生孔子空桑之地，今名空窦，在鲁南山之空窦中。无水，当祭时酒扫以告，辄有
清泉自石门出，足以周用，祭讫泉枯。今俗名女陵山’。”</span>
<br>
<br>　　丘生而叔梁纥死，①葬于防山。②防山在鲁东，由是孔子疑其父墓处，母讳之也。
③孔子为儿嬉戏，常陈俎豆，④设礼容。孔子母死，乃殡五父之衢，⑤盖其慎也。⑥郰
人⑦挽父之母诲孔子父墓，然后往合葬于防焉。
<br>
<br>　　<span style="font-size:10.5pt;color:'004060'">注①索隐家语云生三岁而梁纥死。
<br>
<br>　　注②正义括地志云：“防山在兖州曲阜县东二十五里。礼记云孔子母合葬于防也。”
<br>
<br>　　注③索隐谓孔子少孤，不的知父坟处，非谓不知其茔地。征在笄年适于梁纥，无几
而老死，是少寡，盖以为嫌，不从送葬，故不知坟处，遂不告耳，非讳之也。
<br>
<br>　　注④正义俎豆以木为之，受四升，高尺二寸。大夫以上赤云气，诸侯加象饰足，天
子玉饰也。
<br>
<br>　　注⑤正义括地志云：“五父衢在兖州曲阜县西南二里，鲁城内衢道也。”
<br>
<br>　　注⑥集解徐广曰：“鲁县有阙里，孔子所居也。又有五父之衢也。”索隐谓孔子不
知父墓，乃且殡其母于五父之衢，是其谨慎也。正义慎谓以绋引棺就殡所也。
<br>
<br>　　注⑦正义上音邹。</span>
<br>
<br>　　孔子要绖，①季氏飨士，孔子与往。②阳虎绌曰：“季氏飨士，非敢飨子也。”孔子由是退。
<br>
<br>　　<span style="font-size:10.5pt;color:'004060'">注①索隐家语“孔子之母丧，既练而见”，不非之也。今此谓孔子实要绖与飨，为
阳虎所绌，亦近诬矣。一作“要经”。要经犹带经也，故刘氏云嗜学之意是也。
<br>
<br>　　注②正义与音预。季氏为馔饮鲁文学之士，孔子与迎而往，阳虎以孔子少，故折之
也。</span>
<br>
<br>　　孔子年十七，鲁大夫孟厘子病且死，①诫其嗣懿子曰：“孔丘，圣人之后，②灭于
宋。③其祖弗父何始有宋而嗣让厉公。④及正考父佐戴﹑武﹑宣公，⑤三命兹益恭，故
鼎铭云：⑥‘一命而偻，再命而伛，三命而俯，⑦循墙而走，⑧亦莫敢余侮。⑨饘于是，
粥于是，以餬余口。’⑩其恭如是。
<br>
<br>　　吾闻圣人之后，虽不当世，必有达者。⑾今孔丘年少好礼，其达者欤？吾即没，若
必师之。”及厘子卒，懿子与鲁人南宫敬叔⑿往学礼焉。是岁，季武子卒，平子代立。
<br>
<br>　　<span style="font-size:10.5pt;color:'004060'">注①索隐昭公七年左传云“孟僖子病不能相礼，乃讲学之，及其将死，召大夫”云
云。按：谓病者，不能礼为病，非疾困之谓也。至二十四年僖子卒，贾逵云“仲尼时年
三十五矣”。是此文误也。
<br>
<br>　　注②集解服虔曰：“圣人谓商汤。”
<br>
<br>　　注③集解杜预曰：“孔子六世祖孔父嘉为宋华督所杀，其子奔鲁也。”
<br>
<br>　　注④集解杜预曰：“弗父何，孔父嘉之高祖，宋愍公之长子，厉公之兄也。何嫡嗣，
当立，以让厉公也。”
<br>
<br>　　注⑤集解服虔曰：“正考父，弗父何之曾孙。”
<br>
<br>　　注⑥集解杜预曰：“三命，上卿也。考父庙之鼎。”
<br>
<br>　　注⑦集解服虔曰：“偻，伛，俯，皆恭敬之貌也。”
<br>
<br>　　注⑧集解杜预曰：“言不敢安行。”
<br>
<br>　　注⑨集解杜预曰：“其恭如是，人亦不敢侮慢。”
<br>
<br>　　注⑩集解杜预曰：“于是鼎中为饘粥。饘粥，餬属。言至俭也。”
<br>
<br>　　注⑾集解王肃曰：“谓若弗父何，殷汤之后，而不继世为宋君也。”杜预曰：“圣人之后，有明德而不当大位，谓正考父。”
<br>
<br>　　注⑿索隐左传及系本，敬叔与懿子皆孟僖子之子，不应更言“鲁人”，亦太史公之
疏耳。</span>
<br>
<br>　　孔子贫且贱。及长，尝为季氏史，①料量平；尝为司职吏而畜蕃息。由是为司空。
已而去鲁，斥乎齐，逐乎宋﹑韂，困于陈蔡之闲，于是反鲁。孔子长九尺有六寸，人皆
谓之“长人”而异之。鲁复善待，由是反鲁。
<br>
<br>　　<span style="font-size:10.5pt;color:'004060'">注①索隐有本作“委吏”。按：赵岐曰“委吏，主委积仓库之吏”。</span>
<br>
<br>　　鲁南宫敬叔言鲁君曰：“请与孔子适周。”①鲁君与之一乘车，两马，一竖子俱，
适周问礼，盖见老子云。辞去，而老子送之曰：“吾闻富贵者送人以财，②仁人者送人
以言。吾不能富贵，窃仁人之号，③送子以言，曰：‘聪明深察而近于死者，好议人者
也。博辩广大危其身者，发人之恶者也。为人子者毋以有己，④为人臣者毋以有己。’”
⑤孔子自周反于鲁，弟子稍益进焉。
<br>
<br>　　<span style="font-size:10.5pt;color:'004060'">注①索隐庄子云“孔子年五十一，南见老桞”。盖系家亦依此为说而不究其旨，遂
俱误也。何者？孔子适周，岂访礼之时□在十七？且孔子见老桞，云“甚矣道之难行也”，
此非十七之人语也，乃既仕之后言耳。
<br>
<br>　　注②索隐庄周“财”作“轩”。
<br>
<br>　　注③集解王肃曰：“谦言窃仁者之名。”
<br>
<br>　　注④集解王肃曰：“身父母之有。”索隐家语作“无以有己为人子者”。
<br>
<br>　　注⑤索隐家语作“无以恶己为人臣者”。王肃云：“言听则仕，不用则去，保身全
行，臣之节也。”</span>
<br>
<br>　　是时也，晋平公淫，六卿擅权，东伐诸侯；楚灵王兵强，陵轹中国；齐大而近于鲁。
鲁小弱，附于楚则晋怒；附于晋则楚来伐；不备于齐，齐师侵鲁。
<br>
<br>　　鲁昭公之二十年，而孔子盖年三十矣。齐景公与晏婴来适鲁，景公问孔子曰：“昔
秦穆公国小处辟，其霸何也？”对曰：“秦，国虽小，其志大；处虽辟，行中正。
<br>
<br>　　身举五羖，①爵之大夫，起累绁之中，②与语三日，授之以政。以此取之，虽王可
也，其霸小矣。”景公说。
<br>
<br>　　<span style="font-size:10.5pt;color:'004060'">注①正义百里奚也。
<br>
<br>　　注②索隐家语无此一句。孟子以为“不然”之言也。</span>
<br>
<br>　　孔子年三十五，而季平子与郈昭伯以斗鸡故①得罪鲁昭公，昭公率师击平子，平子
与孟氏﹑叔孙氏三家共攻昭公，昭公师败，奔于齐，齐处昭公干侯。②其后顷之，鲁乱。
孔子适齐，为高昭子家臣，欲以通乎景公。与齐太师语乐，闻韶音，学之，三月不知肉
味，③齐人称之。
<br>
<br>　　<span style="font-size:10.5pt;color:'004060'">注①正义郈音后。括地志云：“斗鸡台二所，相去十五步，在兖州曲阜县东南三里
鲁城中。左传昭二十五年，季氏与郈昭伯斗鸡，季氏芥鸡翼，郈氏为金距之处。”
<br>
<br>　　注②正义相州成安县东南三十里斥丘故城，本春秋时干侯之邑。
<br>
<br>　　注③集解周氏曰：“孔子在齐，闻习韶乐之盛美，故忘于肉味也。”索隐按论语，
子语鲁太师乐，非齐太师也。又“子在齐闻韶，三月不知肉味”，无“学之”文。今此
合论语齐﹑鲁两文而为此言，恐失事实。</span>
<br>
<br>　　景公问政孔子，孔子曰：“君君，臣臣，父父，子子。”①景公曰：“善哉！信如君不君，臣不臣，父不父，子不子，虽有粟，吾岂得而食诸！”②他日又复问政于孔子，孔子曰：“政在节财。”景公说，将欲以尼溪田封孔子。③晏婴进曰：“夫
儒者滑稽而不可轨法；倨傲自顺，不可以为下；崇丧遂哀，破产厚葬，不可以为俗；游
说乞贷，不可以为国。自大贤之息，周室既衰，礼乐缺有闲。④今孔子盛容饰，繁登降
之礼，趋详之节，累世不能殚其学，当年不能究其礼。君欲用之以移齐俗，非所以先细
民也。”后景公敬见孔子，不问其礼。异日，景公止孔子曰：“奉子以季氏，⑤吾不能。”
以季孟之闲待之。⑥齐大夫欲害孔子，孔子闻之。景公曰：“吾老矣，弗能用也。”孔
子遂行，反乎鲁。
<br>
<br>　　<span style="font-size:10.5pt;color:'004060'">注①集解孔安国曰：“当此之时，陈恒制齐，君不君，臣不臣，故以此对也。”
<br>
<br>　　注②集解孔安国曰：“言将危也。陈氏果灭齐。”
<br>
<br>　　注③索隐此说出晏子及墨子，其文微异。
<br>
<br>　　注④索隐息者，生也。言上古大贤生则有礼乐，至周室微而始缺有闲也。
<br>
<br>　　注⑤索隐刘氏奉音扶用反，非也。今奉音如字，谓奉待孔子如鲁季氏之职，故下文
云“以季孟之闲待之”也。
<br>
<br>　　注⑥集解孔安国曰：“鲁三卿，季氏为上卿，最贵；孟氏为下卿，不用事。言待之
以二者之闲也。”</span>
<br>
<br>　　孔子年四十二，鲁昭公卒于干侯，定公立。定公立五年，夏，季平子卒，桓子嗣立。
季桓子穿井得土缶，中若羊，①问仲尼云“得狗”。②仲尼曰：“以丘所闻，羊也。丘
闻之，木石之怪夔、罔阆，③水之怪龙、罔象，④土之怪坟羊。”⑤
<br>
<br>　　<span style="font-size:10.5pt;color:'004060'">注①集解韦昭曰：“羊，生羊也，故谓之怪也。”索隐家语云“桓子穿井于费，得
物如土缶，其中有羊焉”是也。
<br>
<br>　　注②集解韦昭曰：“获羊而言狗者，以孔子博物，测之。”
<br>
<br>　　注③集解韦昭曰：“木石谓山也。或云夔，一足，越人谓之山缫也。或言独足魍魉，
山精，好学人声而迷惑人也。”索隐夔音逵。阆音两。家语作“魍魉”。缫音骚。然山缫独一足是山神名，故谓之夔。夔，一足兽，状如人也。
<br>
<br>　　注④集解韦昭曰：“龙，神兽也，非常见，故曰怪。或云‘罔象食人，一名沐肿’。”
索隐沐肿音木踵。
<br>
<br>　　注⑤集解唐固曰：“坟羊，雌雄未成者也。”</span>
<br>
<br>　　吴伐越，堕会稽，①得骨节专车。②吴使使问仲尼：“骨何者最大？”仲尼曰：
“禹致髃神于会稽山，③防风氏后至，禹杀而戮之，④其节专车，此为大矣。”吴客曰：
“谁为神？”仲尼曰：“山川之神足以纲纪天下，其守为神，⑤社稷为公侯，⑥皆属于
王者。”客曰：“防风何守？”仲尼曰：“汪罔氏之君守封、禺之山，⑦为厘姓。⑧在
虞、夏、商为汪罔，于周为长翟，今谓之大人。”⑨客曰：“人长几何？”仲尼曰：“僬侥氏⑩三尺，短之至也。长者不过十之，数
之极也。”⑾于是吴客曰：“善哉圣人！”
<br>
<br>　　<span style="font-size:10.5pt;color:'004060'">注①集解王肃曰：“堕，毁也。”索隐隳会稽。会稽，山名，越之所都。隳，毁也。
吴伐越在鲁哀元年。
<br>
<br>　　注②集解韦昭曰：“骨一节，其长专车。专，擅也。”
<br>
<br>　　注③集解韦昭曰：“髃神谓主山川之君为髃神之主，故谓之神也。”
<br>
<br>　　注④集解韦昭曰：“防风氏违命后至，故禹杀之，陈尸为戮。”
<br>
<br>　　注⑤集解王肃曰：“守山川之祀者为神，谓诸侯也。”韦昭曰：“足以纲纪天下，
谓名山大川能兴云致雨以利天下也。”
<br>
<br>　　注⑥集解王肃曰：“但守社稷无山川之祀者，直为公侯而已。”
<br>
<br>　　注⑦集解韦昭曰：“封，封山；禺，禺山：在吴郡永安县。”骃案：晋太康元年改
永安为武康县，今属吴兴郡。
<br>
<br>　　注⑧索隐厘音僖。家语云姓漆，盖误。系本无漆姓。
<br>
<br>　　注⑨集解王肃曰：“周之初及当孔子之时，其名异也。”
<br>
<br>　　注⑩集解韦昭曰：“僬侥，西南蛮之别名也。”[正义]按：括地志“在大秦国*(北)
**[南]*也”。
<br>
<br>　　注⑾集解王肃曰：“十之，谓三丈也，数极于此也。”</span>
<br>
<br>　　桓子嬖臣曰仲梁怀，与阳虎有隙。阳虎欲逐怀，公山不狃①止之。其秋，怀益骄，
阳虎执怀。桓子怒，阳虎因囚桓子，与盟而醳之。②阳虎由此益轻季氏。季氏亦僭于公
室，陪臣执国政，是以鲁自大夫以下皆僭离于正道。故孔子不仕，退而修诗书礼乐，弟
子弥觽，至自远方，莫不受业焉。
<br>
<br>　　<span style="font-size:10.5pt;color:'004060'">注①集解孔安国曰：“不狃为季氏宰。”索隐狃音女久反。邹氏云一作“蹂”。论语作“弗扰”。
<br>
<br>　　注②正义醳音释。</span>
<br>
<br>　　定公八年，公山不狃不得意于季氏，因阳虎为乱，欲废三桓之适，①更立其庶駆阳
虎素所善者，遂执季桓子。桓子诈之，得脱。定公九年，阳虎不胜，奔于齐。是时孔子
年五十。
<br>
<br>　　<span style="font-size:10.5pt;color:'004060'">注①正义适音嫡。</span>
<br>
<br>　　公山不狃以费畔季氏，使人召孔子。孔子循道弥久，温温无所试，莫能己用，曰：
“盖周文武起丰镐而王，今费虽小，傥庶几乎！”①欲往。子路不说，止孔子。孔子曰：
“夫召我者岂徒哉？如用我，其为东周乎！”②然亦卒不行。
<br>
<br>　　<span style="font-size:10.5pt;color:'004060'">注①索隐检家语及孔子之书，并无此言，故桓谭亦以为诬也。
<br>
<br>　　注②集解何晏曰：“兴周道于东方，故曰东周也。”</span>
<br>
<br>　　其后定公以孔子为中都宰，一年，四方皆则之。①由中都宰为司空，由司空为大司
寇。
<br>
<br>　　<span style="font-size:10.5pt;color:'004060'">注①索隐家语作“西方”。王肃云：“鲁国近东，故西方诸侯皆取法则焉。”</span>
<br>
<br>　　定公十年春，及齐平。①夏，齐大夫黎鉏言于景公曰：“鲁用孔丘，其势危齐。”
<br>
<br>　　乃使使告鲁为好会，会于夹谷。②鲁定公且以乘车好往。孔子摄相事，曰：“臣闻
有文事者必有武备，有武事者必有文备。古者诸侯出疆，必具官以从。请具左右司马。”
定公曰：“诺。”具左右司马。会齐侯夹谷，为坛位，土阶三等，以会遇之礼相见，③
揖让而登。献酬之礼毕，齐有司趋而进曰：“请奏四方之乐。”景公曰：“诺。”于是
旍旄羽袚矛戟剑拨鼓噪而至。④孔子趋而进，历阶⑤而登，不尽一等，举袂而言曰：
“吾两君为好会，夷狄之乐何为于此！请命有司！”有司却之，不去，则左右视晏子与
景公。景公心怍，麾而去之。有顷，齐有司趋而进曰：“请奏宫中之乐。”景公曰：
“诺。”优倡侏儒为戏而前。
<br>
<br>　　孔子趋而进，历阶而登，不尽一等，曰：“匹夫而营惑⑥诸侯者罪当诛！请命有司！”
有司加法焉，手足异处。景公惧而动，知义不若，归而大恐，告其髃臣曰：“鲁以君子
之道辅其君，而子独以夷狄之道教寡人，使得罪于鲁君，为之柰何？”有司进对曰：
“君子有过则谢以质，小人有过则谢以文。君若悼之，则谢以质。”于是齐侯乃归所侵
鲁之郓、汶阳、龟阴之田以谢过。⑦
<br>
<br>　　<span style="font-size:10.5pt;color:'004060'">注①索隐及，与也。平，成也。谓与齐和好，故云平。
<br>
<br>　　注②集解徐广曰：“司马彪云今在祝其县也。”
<br>
<br>　　注③集解王肃曰：“会遇之礼，礼之简略也。”
<br>
<br>　　注④索隐家语作“莱人以兵鼓噪劫定公”。袚音弗，谓舞者所执，故周礼乐有袚舞。
拨音伐，谓大楯也。
<br>
<br>　　注⑤索隐谓历阶级也。故王肃云“历阶，登阶不聚足”。
<br>
<br>　　注⑥索隐谓经营而惑乱也。家语作“荧侮”。
<br>
<br>　　注⑦集解服虔曰：“三田，汶阳田也。龟，山名。阴之田，得其田不得其山也。”</span>
<br>
<br>　　杜预曰：“太山博县北有龟山。”索隐左传“郓、讙及龟阴之田”，则三田皆在汶
阳也。正义郓，今郓州郓城县，在兖州龚丘县东北五十四里。故谢城在龚丘县东七十里。
齐归侵鲁龟阴之田以谢鲁，鲁筑城于此，以旌孔子之功，因名谢城。
<br>
<br>　　定公十三年夏，孔子言于定公曰：“臣无藏甲，大夫毋百雉之城。”①使仲由为季
氏宰，将堕三都。②于是叔孙氏先堕郈。③季氏将堕费，公山不狃、叔孙辄率费人袭鲁。
公与三子入于季氏之宫，④登武子之台。费人攻之，弗克，入及公侧。⑤孔子命申句须、
乐颀下伐之，⑥费人北。国人追之，败诸姑蔑。⑦二子奔齐，遂堕费。将堕成，⑧公敛
处父⑨谓孟孙曰：“堕成，齐人必至于北门。且成，孟氏之保鄣，无成是无孟氏也。我
将弗堕。”十二月，公围成，弗克。
<br>
<br>　　<span style="font-size:10.5pt;color:'004060'">注①集解王肃曰：“高丈长丈曰堵，三堵曰雉。”
<br>
<br>　　注②集解服虔曰：“三都，三家之邑也。”
<br>
<br>　　注③集解杜预曰：“东平无盐县东南郈乡亭。”正义括地志云：“郈亭在郓州宿城
县东三十二里。”
<br>
<br>　　注④集解服虔曰：“三子，季孙、孟孙、叔孙也。”
<br>
<br>　　注⑤集解服虔曰：“人有入及公之台侧。”
<br>
<br>　　注⑥集解服虔曰：“申句须、乐颀，鲁大夫。”
<br>
<br>　　注⑦集解杜预曰：“鲁国卞县南有姑蔑城。”正义括地志云：“姑蔑故城在兖州泗
水县东四十五里。”按：泗水县本汉卞县地。
<br>
<br>　　注⑧集解杜预曰：“泰山钜平县东南有成城也。”正义括地志云：“故郕城在兖州
泗水县西北五十里。”
<br>
<br>　　注⑨集解服虔曰：“成宰也。”</span>
<br>
<br>　　定公十四年，孔子年五十六，由大司寇行摄相事，有喜色。门人曰：“闻君子祸至
不惧，福至不喜。”孔子曰：“有是言也。不曰‘乐其以贵下人’乎？”于是诛鲁大夫
乱政者少正卯。与闻国政三月，粥羔豚者弗饰贾；男女行者别于涂；涂不拾遗；四方之客至乎邑者不求有司，①皆予之以归。②
<br>
<br>　　<span style="font-size:10.5pt;color:'004060'">注①集解王肃曰：“有司常供其职，客求而有在也。”
<br>
<br>　　注②索隐家语作“皆如归”。</span>
<br>
<br>　　齐人闻而惧，曰：“孔子为政必霸，霸则吾地近焉，我之为先并矣。盍致地焉？”黎鉏曰：“请先尝沮之；沮之而不可则致地，庸迟乎！”于是选齐国中女子好者八十人，皆衣文衣而舞康乐，①文马三十驷，遗鲁君。陈女乐文马于鲁城南高门外，季桓
子微服往观再三，将受，乃语鲁君为周道游，②往观终日，怠于政事。子路曰：“夫子
可以行矣。”孔子曰：“鲁今且郊，如致膰乎大夫，③则吾犹可以止。”桓子卒受齐女
乐，三日不听政；郊，又不致膰俎于大夫。孔子遂行，宿乎屯。④而师己送，曰：“夫
子则非罪。”孔子曰：“吾歌可夫？”
<br>
<br>　　歌曰：“彼妇之口，可以出走；彼妇之谒，可以死败。⑤盖优哉游哉，维以卒岁！”
⑥师己反，桓子曰：“孔子亦何言？”师己以实告。桓子喟然叹曰：“夫子罪我以髃婢
故也夫！”
<br>
<br>　　<span style="font-size:10.5pt;color:'004060'">注①索隐家语作“容玑”。王肃云：“舞曲名也。”
<br>
<br>　　注②索隐谓请鲁君为周偏道路游行，因出观齐之女乐。
<br>
<br>　　注③集解王肃曰：“膰，祭肉。”
<br>
<br>　　注④集解屯在鲁之南也。索隐地名。
<br>
<br>　　注⑤集解王肃曰：“言妇人之口请谒，足以忧使人死败，故可以出走也。”
<br>
<br>　　注⑥集解王肃曰：“言仕不遇也，故且优游以终岁。”</span>
<br>
<br>　　孔子遂适韂，主于子路妻兄颜浊邹家。①韂灵公问孔子：“居鲁得禄几何？”
<br>
<br>　　对曰：“奉粟六万。”韂人亦致粟六万。②居顷之，或谮孔子于韂灵公。灵公使公
孙余假一出一入。③孔子恐获罪焉，居十月，去韂。
<br>
<br>　　<span style="font-size:10.5pt;color:'004060'">注①索隐孟子曰“孔子于韂主颜雠由，弥子之妻与子路之妻，兄弟也”。今此云浊
邹是子路之妻兄，所说不同。
<br>
<br>　　注②索隐若六万石似太多，当是六万斗，亦与汉之秩禄不同。正义六万小斗，计当
今二千石也。周之斗升斤两皆用小也。
<br>
<br>　　注③索隐谓以兵仗出入，以胁夫子也。</span>
<br>
<br>　　将适陈，过匡，①颜刻为仆，以其策指之曰：“昔吾入此，由彼缺也。”②匡人闻
之，以为鲁之阳虎。阳虎尝暴匡人，匡人于是遂止孔子。③孔子状类阳虎，拘焉五日，
颜渊后，④子曰：“吾以汝为死矣。”颜渊曰：“子在，回何敢死！”⑤匡人拘孔子益
急，弟子惧。孔子曰：“文王既没，文不在兹乎？⑥天之将丧斯文也，后死者不得与于斯文也。⑦天之未丧斯文也，匡人其如予何！”
⑧孔子使从者为宁武子臣于韂，然后得去。⑨
<br>
<br>　　<span style="font-size:10.5pt;color:'004060'">注①正义故匡城在滑州匡城县西南十里。
<br>
<br>　　注②索隐谓昔所被攻缺破之处也。正义琴操云：“孔子到匡郭外，颜渊举策指匡穿
垣曰：‘往与阳货正从此入。’匡人闻其言，告君曰：‘往者阳货今复来。’乃率觽围
孔子数日，乃和琴而歌，音曲甚哀，有暴风击军士僵仆，于是匡人有知孔子圣人，自解
也。”
<br>
<br>　　注③索隐匡，宋邑也。家语云匡人简子以甲士围夫子。
<br>
<br>　　注④集解孔安国曰：“言与孔子相失，故在后也。”
<br>
<br>　　注⑤集解包氏曰：“言夫子在，己无所致死也。”
<br>
<br>　　注⑥集解孔安国曰：“兹，此也。言文王虽已没，其文见在此。此，自谓其身也。”
<br>
<br>　　注⑦集解孔安国曰：“文王既没，故孔子自谓后死也。言天将丧此文者，本不当使
我知之；今使我知之，未欲丧之也。”
<br>
<br>　　注⑧集解马融曰：“如予何犹言‘柰我何’也。天未丧此文，则我当传之，匡人欲
柰我何！言不能违天以害己。”
<br>
<br>　　注⑨索隐家语“子路弹剑而歌，孔子和之，曲三终，匡人解围而去”。今此取论语
“文王既没”之文，及从者臣宁武子然后得去。盖夫子再□匡人，或设辞以解围，或弹
剑而释难。今此合论语、家语之文以为一事，故彼此文交互耳。</span>
<br>
<br>　　去即过蒲。①月余，反乎韂，主蘧伯玉家。灵公夫人有南子者，使人谓孔子曰：
“四方之君子不辱欲与寡君为兄弟者，必见寡小君。寡小君愿见。”孔子辞谢，不得已
而见之。夫人在絺帷中。孔子入门，北面稽首。夫人自帷中再拜，环佩玉声璆然。②孔
子曰：“吾乡为弗见，见之礼答焉。”③子路不说。孔子矢之曰：“予所不者，天厌之！
天厌之！”④居韂月余，灵公与夫人同车，宦者雍渠参乘，出，使孔子为次乘，招摇巿
过之。⑤孔子曰：“吾未见好德如好色者也。”⑥于是丑之，去韂，过曹。是岁，鲁定
公卒。
<br>
<br>　　<span style="font-size:10.5pt;color:'004060'">注①集解徐广曰：“长垣县有匡城、蒲乡。”正义括地志云：“故蒲城在滑州匡城
县北十五里。匡城本汉长垣县。”
<br>
<br>　　注②正义璆音齨。
<br>
<br>　　注③索隐上“见”如字。下“见”音贤篃反，去声。言我不为相见之礼现而答之。
<br>
<br>　　注④集解栾肇曰：“见南子者，时不获已，犹文王之拘羑里也。天厌之者，言我之
否屈乃天命所厌也。”蔡谟曰：“矢，陈也。夫子为子路陈天命也。”
<br>
<br>　　注⑤集解徐广曰：“招摇，鬏翔也。”索隐家语作“游过巿”。
<br>
<br>　　注⑥集解何晏曰：“疾时薄于德，厚于色，故发此言也。”李充曰：“使好德如好
色，则□邪而反正矣。”</span>
<br>
<br>　　孔子去曹适宋，①与弟子习礼大树下。宋司马桓魋欲杀孔子，拔其树。孔子去。弟
子曰：“可以速矣。”孔子曰：“天生德于予，桓魋其如予何！”②
<br>
<br>　　<span style="font-size:10.5pt;color:'004060'">注①集解徐广曰：“年表定公十三年，孔子至韂；十四年，至陈；哀公三年，孔子
过宋。”
<br>
<br>　　注②集解包氏曰：“天生德者，谓授以圣性，德合天地，吉无不利，故曰其如予何。”</span>
<br>
<br>　　孔子适郑，与弟子相失，孔子独立郭东门。郑人或谓子贡曰：①“东门有人，其颡
似尧，②其项类皋陶，其肩类子产，然自要以下不及禹三寸。累累若丧家之狗。”③子
贡以实告孔子。孔子欣然笑曰：“形状，末也。而谓似丧家之狗，然哉！然哉！”
<br>
<br>　　<span style="font-size:10.5pt;color:'004060'">注①索隐家语姑布子卿谓子贡曰。
<br>
<br>　　注②索隐家语云“河目而隆颡，其颡似尧”。
<br>
<br>　　注③集解王肃曰：“丧家之狗，主人哀荒，不见饮食，故累然而不得意。孔子生于
乱世，道不得行，故累然不得志之貌也。韩诗外传曰‘丧家之狗，既敛而椁，有席而祭，
顾望无人’也。”</span>
<br>
<br>　　孔子遂至陈，主于司城贞子家。岁余，吴王夫差伐陈，取三邑而去。赵鞅伐朝歌。
楚围蔡，蔡迁于吴。吴败越王句践会稽。
<br>
<br>　　有隼集于陈廷而死，楛矢贯之，石砮，矢长尺有咫。①陈愍公使使问仲尼。②仲尼
曰：“隼来远矣，此肃慎之矢也。③昔武王克商，信道九夷百蛮，④使各以其方贿来贡，
⑤使无忘职业。于是肃慎贡楛矢石砮，长尺有咫。先王欲昭其令德，以肃慎矢分大姬，
⑥配虞胡公而封诸陈。分同姓以珍玉，展亲；⑦分异姓以远职，使无忘服。⑧故分陈以
肃慎矢。”试求之故府，果得之。⑨
<br>
<br>　　<span style="font-size:10.5pt;color:'004060'">注①集解韦昭曰：“隼，鸷鸟，今之鹗也。楛，木名。砮，镞也，以石为之。八寸曰咫。楛矢贯之，坠而死。”正义隼音頾。毛诗义疏：“鹞，齐人谓之击征，
或谓之题肩，或曰省鴈，春化为布谷。此属数种皆为隼。”
<br>
<br>　　注②索隐家语﹑国语皆作“陈惠公”，非也。按：惠公以鲁昭元年立，定四年卒。
又按系家，愍公*(十)*六年孔子适陈，十三年亦在陈，则此愍公为是。
<br>
<br>　　注③正义肃慎国记云：“肃慎，其地在夫余国东北，*(河)**[可]*六十日行。其弓四尺，强劲弩射四百步，今之靺鞨国方有此矢。”
<br>
<br>　　注④集解王肃曰：“九夷，东方夷有九种也。百蛮，夷狄之百种。”
<br>
<br>　　注⑤集解王肃曰：“各以其方面所有之财贿而来贡。”
<br>
<br>　　注⑥集解韦昭曰：“大姬，武王元女也。”
<br>
<br>　　注⑦集解韦昭曰：“展，重也。玉谓若夏后氏之璜。”
<br>
<br>　　注⑧集解王肃曰：“使无忘服从于王也。”
<br>
<br>　　注⑨集解韦昭曰：“故府，旧府也。”</span>
<br>
<br>　　孔子居陈三岁，会晋楚争强，更伐陈，及吴侵陈，陈常被寇。孔子曰：“归与归与！
吾党之小子狂简，进取不忘其初。”于是孔子去陈。
<br>
<br>　　过蒲，会公叔氏以蒲畔，蒲人止孔子。弟子有公良孺者，以私车五乘从孔子。
<br>
<br>　　其为人长贤，有勇力，谓曰：“吾昔从夫子遇难于匡，今又遇难于此，命也已。
<br>
<br>　　吾与夫子再罹难，宁斗而死。”斗甚疾。蒲人惧，①谓孔子曰：“苟毋适韂，吾出
子。”与之盟，出孔子东门。孔子遂适韂。子贡曰：“盟可负邪？”孔子曰：“要盟也，神不听。”
<br>
<br>　　<span style="font-size:10.5pt;color:'004060'">注①索隐家语云“我宁斗死，挺剑而合觽，将与之战，蒲人惧”是也。</span>
<br>
<br>　　韂灵公闻孔子来，喜，郊迎。问曰：“蒲可伐乎？”对曰：“可。”灵公曰：“吾
大夫以为不可。今蒲，韂之所以待晋楚也，①以韂伐之，无乃不可乎？”孔子曰：“其
男子有死之志，②妇人有保西河之志。③吾所伐者不过四五人。”④灵公曰：“善。”
然不伐蒲。
<br>
<br>　　<span style="font-size:10.5pt;color:'004060'">注①正义韂在濮州，蒲在滑州，在韂西也。韩魏及楚从西向东伐，先在蒲，后及韂。
<br>
<br>　　注②集解王肃曰：“公叔氏欲以蒲适他国，而男子欲死之，不乐适他。”
<br>
<br>　　注③集解王肃曰：“妇人恐惧，欲保西河，无战意也。”索隐此西河在韂地，非魏
之西河也。
<br>
<br>　　注④集解王肃曰：“本与公叔同畔者。”</span>
<br>
<br>　　灵公老，怠于政，不用孔子。孔子喟然叹曰：“苟有用我者，儙月而已，三年有成。”
①孔子行。
<br>
<br>　　<span style="font-size:10.5pt;color:'004060'">注①集解孔安国曰：“言诚有用我于政事者，儙年而可以行其政教，必三年乃有成
也。”</span>
<br>
<br>　　佛肸为中牟宰。①赵简子攻范﹑中行，伐中牟。佛肸畔，使人召孔子。孔子欲往。
子路曰：“由闻诸夫子，‘其身亲为不善者，君子不入也’。②今佛肸亲以中牟畔，子
欲往，如之何？”孔子曰：“有是言也。不曰坚乎，磨而不磷；不曰白乎，涅而不淄。
③我岂匏瓜也哉，焉能系而不食？”④
<br>
<br>　　<span style="font-size:10.5pt;color:'004060'">注①集解孔安国曰：“晋大夫赵简子之邑宰。”索隐此河北之中牟，盖在汉阳西。
<br>
<br>　　注②集解孔安国曰：“不入其国。”
<br>
<br>　　注③集解孔安国曰：“磷，薄也。涅，可以染皁者也。言至坚者磨之而不薄，至白
者染之于涅中而不黑，君子虽在浊乱，不能污也。”
<br>
<br>　　注④集解何晏曰：“言匏瓜得系一处者，不食故也。吾自食物当东西南北，不得如
不食之物系滞一处。”</span>
<br>
<br>　　孔子击磬。有荷蒉而过门者，曰：“有心哉，击磬乎！①硁硁乎，莫己知也夫而已
矣！”②
<br>
<br>　　<span style="font-size:10.5pt;color:'004060'">注①集解何晏曰：“蒉，草器也。有心谓契契然也。”
<br>
<br>　　注②集解何晏曰：“此硁硁，信己而已，言亦无益也。”</span>
<br>
<br>　　孔子学鼓琴师襄子，①十日不进。师襄子曰：“可以益矣。”孔子曰：“丘已习其
曲矣，未得其数也。”有闲，曰：“已习其数，可以益矣。”孔子曰：“丘未得其志也。”
有闲，曰：“已习其志，可以益矣。”孔子曰：“丘未得其为人也。”有闲，*(曰)*有
所穆然深思焉，有所怡然高望而远志焉。曰：“丘得其为人，黯然而黑，②几然而长，
③眼如望羊，④如王四国，非文王其谁能为此也！”师襄子辟席再拜，曰：“师盖云文
王操也。”
<br>
<br>　　<span style="font-size:10.5pt;color:'004060'">注①索隐家语师襄子曰“吾虽以击磬为官，然能于琴”。盖师襄子鲁人，论语谓之
“□磬襄”是也。
<br>
<br>　　注②集解王肃曰：“黯，黑貌。”
<br>
<br>　　注③集解徐广曰：“诗云‘颀而长兮’。”索隐“几”与注“颀”，并音祈，家语
无此四字。
<br>
<br>　　注④集解王肃曰：“望羊，望羊视也。”索隐王肃云：“望羊，望羊视也。”

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="047b.htm"><span style="font-size:12pt; color: #2895C3; letter-spacing: 1px; line-height: 25px;">待&nbsp;&nbsp;续</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/047.htm by HTTrack Website Copier/3.x [XR&CO'2007], Thu, 21 Mar 2013 03:59:37 GMT -->
</html>
