<html>

<!-- Mirrored from www.my285.com/shishu/shiji/005.htm by HTTrack Website Copier/3.x [XR&CO'2007], Thu, 21 Mar 2013 03:58:50 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷五&nbsp;&nbsp;秦本纪　第五
 </span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　秦之先，帝颛顼之苗裔①孙曰女修。女修织，玄鸟陨卵，女修吞之，生子大业。②
大业取少典之子，曰女华。女华生大费，③与禹平水土。已成，帝锡玄圭。禹受曰：
“非予能成，亦大费为辅。”帝舜曰：“咨尔费，赞禹功，其赐尔皁游。④尔后嗣将大
出。”⑤乃妻之姚姓之玉女。⑥大费拜受，佐舜调驯鸟兽，鸟兽多驯服，是为柏翳。舜
赐姓嬴氏。
<br>
<br>　　<span style="font-size:10.5pt;color:'004060'">注①正义黄帝之孙，号高阳氏。
<br>
<br>　　注②索隐女修，颛顼之裔女，吞鳦子而生大业。其父不着。而秦、赵以母族而祖颛
顼，非生人之义也。按：左传郯国，少昊之后，而嬴姓盖其族也，则秦、赵宜祖少昊氏。
正义列女传云：“陶子生五岁而佐禹。”曹大家注云：“陶子者，皋陶之子伯益也。”
按此即知大业是皋陶。
<br>
<br>　　注③索隐扶味反，一音秘。寻费后以为氏，则扶味反为得。此则秦、赵之祖，嬴姓
之先，一名伯翳，尚书谓之“伯益”，系本、汉书谓之“伯益”是也。寻检史记上下诸
文，伯翳与伯益是一人不疑。而陈系家即伯翳与伯益为二，未知太史公疑而未决邪？
抑亦谬误尔？
<br>
<br>　　注④索隐游音旒。谓赐以皁色旌旆之旒，色与玄玉色副，言其大功成也。然其事亦
当有所出。
<br>
<br>　　注⑤索隐出犹生也。言尔后嗣繁昌，将大生出子孙也。故左传亦云“晋公子姬出也”。
<br>
<br>　　注⑥集解徐广曰：“皇甫谧云赐之玄玉，妻以姚姓之女也。”</span>
<br>
<br>　　大费生子二人：一曰大廉，实鸟俗氏；二曰若木，实费氏。①其玄孙曰费昌，子孙
或在中国，或在夷狄。②费昌当夏桀之时，去夏归商，为汤御，以败桀于鸣条。大廉玄
孙曰孟戏、中衍，③鸟身人言。④帝太戊闻而卜之使御，吉，遂致使御而妻之。自太戊
以下，中衍之后，遂世有功，⑤以佐殷国，故嬴姓多显，遂为诸侯。
<br>
<br>　　<span style="font-size:10.5pt;color:'004060'">注①索隐以仲衍鸟身人言，故为鸟俗氏。俗，一作“浴”。若木以王父字为费氏也。
<br>
<br>　　注②索隐殷纣时费仲，即昌之后也。
<br>
<br>　　注③索隐旧解以孟戏仲衍是一人，今以孟仲分字，当是二人名也。
<br>
<br>　　注④正义身体是鸟而能人言。又云口及手足似鸟也。
<br>
<br>　　注⑤正义谓费昌及仲衍。</span>
<br>
<br>　　其玄孙曰中潏，①在西戎，保西垂。生蜚廉。蜚廉生恶来。恶来有力，②蜚廉善走，
父子俱以材力事殷纣。周武王之伐纣，并杀恶来。是时蜚廉为纣石北方，③还，无所报，
为坛霍太山④而报，得石棺，⑤铭曰“帝令处父⑥不与殷乱，赐尔石棺以华氏”。死，
遂葬于霍太山。⑦蜚廉复有子曰季胜。⑧季胜生孟增。孟增幸于周成王，是为宅皋狼。
⑨皋狼生衡父，衡父生造父。造父以善御幸于周缪王，得骥、温骊、⑩骅湼、⑾騄耳之
驷，⑿西巡狩，乐而忘归。⒀徐偃王作乱，⒁造父为缪王御，长驱归周，一日千里以救
乱。⒂缪王以赵城封造父，⒃造父族由此为赵氏。自蜚廉生季胜已下五世至造父，别居
赵。赵衰其后也。恶来革者，蜚廉子也，蚤死。有子曰女防。女防生旁皋，旁皋生太几，
太几生大骆，大骆生非子。以造父之宠，皆蒙赵城，姓赵氏。
<br>
<br>　　<span style="font-size:10.5pt;color:'004060'">注①集解徐广曰：“一作‘滑’。”正义中音仲。潏音决。宋衷注世本云仲滑生飞
廉。
<br>
<br>　　注②集解晏子春秋曰：“手裂虎兕。”
<br>
<br>　　注③集解徐广曰：“皇甫谧云作石旘于北方。”索隐“石”下无字，则不成文，意
亦无所见，必是史记本脱。皇甫谧尚得其说。徐虽引之，而竟不云是脱何字，专质之甚
也。正义为，于伪反。刘伯庄云：“霍太山，纣都之北也。霍太山在晋州霍邑县。”按：
在韂州朝歌之西方也。
<br>
<br>　　注④集解地理志霍太山在河东彘县。
<br>
<br>　　注⑤正义纣既崩，无所归报，故为坛就霍太山而祭纣，报云作得石椁。
<br>
<br>　　注⑥索隐蜚廉别号。
<br>
<br>　　注⑦集解皇甫谧云：“去彘县十五里有頉，常祠之。”索隐言处父至忠，国灭君死
而不忘臣节，故天赐石棺，以光华其族。事盖非实，谯周深所不信。
<br>
<br>　　注⑧正义音升。
<br>
<br>　　注⑨正义地理志云西河郡皋狼县也。按：孟增居皋狼而生衡父。
<br>
<br>　　注⑩集解徐广曰：“温，一作‘盗’。”骃案：郭璞云“为马细颈。骊，黑色”。
索隐温音盗。徐广亦作“盗”。邹诞生本作“駣”，音陶。刘氏音义云“盗骊，騧骊也。
騧，浅黄色”。八骏既因色为名，騧骊为得之也。
<br>
<br>　　注⑾集解郭璞曰：“色如华而赤。今名马骠赤者为枣湼。湼，马赤也。”
<br>
<br>　　注⑿集解郭璞曰：“纪年云‘北唐之君来见以一骊马，是生騄耳’。八骏皆因其毛
色以为名号。”骃案：穆天子传穆王有八骏之乘，此纪不具者也。索隐按：穆王传曰赤
骥、盗骊、白义、渠黄、骅骝、烥潌、騄耳、山子。正义騄音录。
<br>
<br>　　注⒀集解郭璞曰：“纪年云穆王十七年，西征于昆仑丘，见西王母。”正义括地志
云：“昆仑山在肃州酒泉县南八十里。十六国春秋云前凉张骏酒泉守马岌上言，酒泉南
山即昆仑之丘也，周穆王见西王母，乐而忘归，即谓此山。有石室王母堂，珠玑镂饰，
焕若神宫。”按：肃州在京西北二千九百六十里，即小昆仑也，非河源出处者。
<br>
<br>　　注⒁集解地理志曰临淮有徐县，云故徐国。尸子曰：“徐偃王有筋而无骨。”
<br>
<br>　　骃谓号偃由此。正义括地志云：“大徐城在泗州徐城县北三十里，古徐国也。博物
志云徐君宫人有娠而生卵，以为不祥，于水滨洲。孤独母有犬鹄苍，衔所卵以归，
覆暖之，乃成小儿。生时正偃，故以为名。宫人闻之，更取养之。
<br>
<br>　　及长，袭为徐君。后鹄苍临死，生角而九尾，化为黄龙也。鹄苍或名后苍。”
<br>
<br>　　括地志又云：“徐城在越州鄮县东南入海二百里。夏侯志云翁洲上有徐偃王城。
<br>
<br>　　传云昔周穆王巡狩，诸侯共尊偃王，穆王闻之，令造父御，乘騕褭之马，日行千里，
自还讨之。或云命楚王帅师伐之，偃王乃于此处立城以终。”
<br>
<br>　　注⒂正义古史考云：“徐偃王与楚文王同时，去周穆王远矣。且王者行有周韂，岂
得救乱而独长驱日行千里乎？”并言此事非实。按：年表穆王元年去楚文王元年三百一
十八年矣。
<br>
<br>　　注⒃集解徐广曰：“赵城在河东永安县。”正义括地志云：“赵城，今晋州赵城县
是。本彘县地，后改曰永安，即造父之邑也。”</span>
<br>
<br>　　非子居犬丘，①好马及畜，②善养息之。犬丘人言之周孝王，孝王召使主马于汧渭
之闲，③马大蕃息。孝王欲以为大骆适嗣。申侯之女为大骆妻，生子成为适。申侯乃言
孝王曰：“昔我先郦山之女，④为戎胥轩妻，⑤生中潏，以亲故归周，保西垂，西垂以
其故和睦。今我复与大骆妻，生适子成。申骆重婚，西戎皆服，所以为王。⑥王其图之。”
于是孝王曰：“昔伯翳为舜主畜，畜多息，故有土，赐姓嬴。今其后世亦为朕息马，朕
其分土为附庸。”邑之秦，⑦使复续嬴氏祀，号曰秦嬴。亦不废申侯之女子为骆适者，
以和西戎。
<br>
<br>　　<span style="font-size:10.5pt;color:'004060'">注①集解徐广曰：“今槐里也。”正义括地志云：“犬丘故城一名槐里，亦曰废丘，
在雍州始平县东南十里。地埋志云扶风槐里县，周曰犬丘，懿王都之，秦更名废丘，高
祖三年更名槐里也。”
<br>
<br>　　注②正义好，火到反。畜，许救反。
<br>
<br>　　注③正义汧音牵。言于二水之闲，在陇州以东。
<br>
<br>　　注④正义申侯之先，娶于郦山。
<br>
<br>　　注⑤正义胥轩，仲衍曾孙也。
<br>
<br>　　注⑥正义重，直龙反。言申骆重婚，西戎皆从，所以得为王。王即孝王。
<br>
<br>　　注⑦集解徐广曰：“今天水陇西县秦亭也。”正义括地志云：“秦州清水县本名秦，
嬴姓邑。十三州志云秦亭，秦谷是也。周太史儋云‘始周与秦国合而别’，故天子邑之
秦。”</span>
<br>
<br>　　秦嬴生秦侯。秦侯立十年，卒。生公伯。公伯立三年，卒。生秦仲。
<br>
<br>　　秦仲立三年，周厉王无道，诸侯或叛之。西戎反王室，灭犬丘大骆之族。周宣王即
位，①乃以秦仲为大夫，诛西戎。西戎杀秦仲。秦仲立二十三年，死于戎。②有子五人，
其长者曰庄公。周宣王乃召庄公昆弟五人，与兵七千人，使伐西戎，破之。于是复予秦
仲后，及其先大骆地犬丘并有之，为西垂大夫。③
<br>
<br>　　<span style="font-size:10.5pt;color:'004060'">注①集解徐广曰：“秦仲之十八年也。”
<br>
<br>　　注②集解毛诗序曰：“秦仲始大，有车马礼乐侍御之好也。”
<br>
<br>　　注③正义注水经云：“秦庄公伐西戎，破之，周宣王与大骆犬丘之地，为西垂大夫。”
括地志云：“秦州上邽县西南九十里，汉陇西西县是也。” </span>
<br>
<br>　　庄公居其故西犬丘，生子三人，其长男世父。世父曰：“戎杀我大父仲，我非杀戎
王则不敢入邑。”遂将击戎，让其弟襄公。襄公为太子。庄公立四十四年，卒，太子襄
公代立。
<br>
<br>　　襄公元年，以女弟缪嬴为丰王妻。襄公二年，①戎围犬丘，*(世父)*世父击之，为
戎人所虏。岁余，复归世父。七年春，周幽王用曪姒废太子，立曪姒子为适，数欺诸侯，
诸侯叛之。西戎犬戎与申侯伐周，杀幽王郦山下。而秦襄公将兵救周，战甚力，有功。
周避犬戎难，东徙雒邑，②襄公以兵送周平王。
<br>
<br>　　平王封襄公为诸侯，赐之岐以西之地。曰：“戎无道，侵夺我岐、丰之地，秦能攻
逐戎，即有其地。”与誓，封爵之。襄公于是始国，与诸侯通使聘享之礼，乃用湼驹、
③黄牛、羝羊各三，祠上帝西畤。④十二年，伐戎而至岐，卒。
<br>
<br>　　生文公。
<br>
<br>　　<span style="font-size:10.5pt;color:'004060'">注①正义括地志云：“故汧城在陇州汧源县东南三里。帝王世纪云秦襄公二年徙都
汧，即此城。”
<br>
<br>　　注②正义周平王徙居王城，即雒诰云“我卜涧水东，瀍水西”者也。
<br>
<br>　　注③集解徐广曰：“赤马黑髦曰湼。”
<br>
<br>　　注④集解徐广曰：“年表云立西畤，祠白帝。”索隐襄公始列为诸侯，自以居西*
(畤)*，西*(畤)*，县名，故作西畤，祠白帝。畤，止也，言神灵之所依止也。亦音市，
谓为坛以祭天也。</span>
<br>
<br>　　文公元年，居西垂宫。①三年，文公以兵七百人东猎。四年，至汧渭之会。
<br>
<br>　　曰：“昔周邑我先秦嬴于此，后卒获为诸侯。”乃卜居之，占曰吉，②即营邑之。
十年，初为鄜畤，③用三牢。十三年，初有史以纪事，民多化者。十六年，文公以兵伐
戎，戎败走。于是文公遂收周余民有之，地至岐，岐以东献之周。十九年，得陈宝。④
二十年，法初有三族之罪。⑤二十七年，伐南山大梓，丰大特。⑥四十八年，文公太子
卒，赐谥为竫公。⑦竫公之长子为太子，是文公孙也。五十年，文公卒，葬西山。⑧竫
公子立，是为宁公。⑨
<br>
<br>　　<span style="font-size:10.5pt;color:'004060'">注①正义即上西县是也。
<br>
<br>　　注②正义括地志云：“郿县故城在岐州郿县东北十五里。毛苌云郿，地名也。
<br>
<br>　　秦文公东猎汧渭之会，卜居之，乃营邑焉，即此城也。”
<br>
<br>　　注③集解徐广曰：“鄜县属冯翊。”索隐音敷，亦县名。于鄜地作畤，曰鄜畤。
<br>
<br>　　故封禅书曰“秦文公梦黄蛇自天下属地，其口止于鄜衍”，史敦以为神，故立畤也。
正义括地志云：“三畤原在岐州雍县南二十里。封禅书云秦文公作鄜畤，襄公作西畤，
灵公作吴阳上畤，并此原上，因名也。”
<br>
<br>　　注④索隐按：汉书郊祀志云“文公获若石云，于陈仓北阪城祠之，其神来，若雄雉，
其声殷殷云，野鸡夜鸣，以一牢祠之，号曰陈宝”。又臣瓒云“陈仓县有宝夫人祠，岁
与叶君神会，祭于此者也”。苏林云“质如石，似肝”。云，语辞。正义括地志云：
“宝鸡*(神)**[祠]*在岐州陈仓县东二十里故陈仓城中。晋太康地志云‘秦文公时，陈
仓人猎得兽，若彘，不知名，牵以献之。逢二童子，童子曰：“此名为媦，常在地中，
食死人脑。”即欲杀之，拍捶其首。媦亦语曰：“二童子名陈宝，得雄者王，得雌者霸。”陈仓人乃逐二童子，化为雉，雌上陈仓
北阪，为石，秦祠之’。搜神记云其雄者飞至南阳，其后光武起于南阳，皆如其言也。”
<br>
<br>　　注⑤集解张晏曰：“父母、兄弟、妻子也。”如淳曰：“父族、母族、妻族也。”
<br>
<br>　　注⑥集解徐广曰：“今武都故道有怒特祠，图大牛，上生树本，有牛从木中出，后
见丰水之中。”正义括地志云：“大梓树在岐州陈仓县南十里仓山上。录异传云‘秦文
公时，雍南山有大梓树，文公伐之，辄有大风雨，树生合不断。时有一人病，夜往山中，
闻有鬼语树神曰：“秦若使人被发，以朱丝绕树伐汝，汝得不因耶？”树神无言。明日，
病人语闻，公如其言伐树，断，中有一青牛出，走入丰水中。其后牛出丰水中，使骑击
之，不胜。有骑堕地复上，发解，牛畏之，入不出，故置髦头。汉、魏、晋因之。武都
郡立怒特祠，是大梓牛神也’。”按：今俗画青牛障是。
<br>
<br>　　注⑦集解徐广曰：“文公之四十四年，鲁隐之元年。”
<br>
<br>　　注⑧集解徐广曰：“皇甫谧云葬于西山，在今陇西之西县。”
<br>
<br>　　注⑨集解徐广曰：“一作‘曼’。”</span>
<br>
<br>　　宁公二年，公徙居平阳。①遣兵伐荡社。②三年，与亳战，亳王奔戎，遂灭荡社。
③四年，鲁公子翚④弒其君隐公。十二年，伐荡氏，取之。宁公生十岁立，立十二年卒，
葬西山。⑤生子三人，长男武公为太子。武公弟德公，同母鲁姬子。⑥生出子。宁公卒，
大庶长弗忌、威垒、⑦三父废太子而立出子为君。出子六年，三父等复共令人贼杀出子。
出子生五岁立，立六年卒。三父等乃复立故太子武公。
<br>
<br>　　<span style="font-size:10.5pt;color:'004060'">注①集解徐广曰：“郿之平阳亭。”正义帝王世纪云秦宁公都平阳。按：岐山县有
阳平乡，乡内有平阳聚。括地志云：“平阳故城在岐州岐山县西四十六里，秦宁公徙都
之处。”
<br>
<br>　　注②集解徐广曰：“荡音汤。社，一作‘杜’。”索隐西戎之君号曰亳王，盖成汤
之胤。其邑曰荡社。徐广云一作“汤杜”，言汤邑在杜县之界，故曰汤杜也。
<br>
<br>　　正义括地志云：“雍州三原县有汤陵。又有汤台，在始平县西北八里。”按：其国
盖在三原始平之界矣。
<br>
<br>　　注③集解皇甫谧云：“亳王号汤，西夷之国也。”
<br>
<br>　　注④正义音晖，即羽父也。
<br>
<br>　　注⑤正义括地志云：“秦宁公墓在岐州陈仓县西北三十七里秦陵山。帝王世纪云秦
宁公葬西山大麓，故号秦陵山也。”按：文公亦葬西山，盖秦陵山也。
<br>
<br>　　注⑥正义德公母号鲁姬子。
<br>
<br>　　注⑦正义音力追反。</span>
<br>
<br>　　武公元年，伐彭戏氏，①至于华山下，②居平阳封宫。③三年，诛三父等而夷三族，
以其杀出子也。郑高渠眯杀其君昭公。④十年，伐邽﹑冀戎，初县之。⑤十一年，初县
杜﹑郑。⑥灭小虢。⑦
<br>
<br>　　<span style="font-size:10.5pt;color:'004060'">注①正义戏音许宜反，戎号也。盖同州彭衙故城是也。
<br>
<br>　　注②正义即华岳之下也。
<br>
<br>　　注③正义宫名，在岐州平阳城内也。
<br>
<br>　　注④索隐春秋鲁桓公十七年左传作“高渠弥”也。
<br>
<br>　　注⑤集解地理志陇西有上邽县。应劭曰：“即邽戎邑也。”冀县属天水郡。
<br>
<br>　　注⑥集解地理志京兆有郑县﹑杜县也。正义括地志云：“下杜故城在雍州长安县东
南九里，古杜伯国。华州郑县也。毛诗谱云郑国者，周畿内之地。宣王封其弟于咸林之
地，是为郑桓公。”按：秦得皆县之。
<br>
<br>　　注⑦集解班固曰西虢在雍州。正义虢音古伯反。括地志云：“故虢城在岐州陈仓县
东四十里。次西十余里又有城，亦名虢城。舆地志云此虢文王母弟虢叔所封，是曰西虢。”
按：此虢灭时，陕州之虢犹谓之小虢。又云，小虢，羌之别种。</span>
<br>
<br>　　十三年，齐人管至父﹑连称等杀其君襄公而立公孙无知。晋灭霍﹑魏﹑耿。①齐雍
廪②杀无知﹑管至父等而立齐桓公。齐﹑晋为强国。
<br>
<br>　　<span style="font-size:10.5pt;color:'004060'">注①索隐春秋鲁闵公元年左传云“晋灭耿，灭魏，灭霍”此不言魏，史阙文耳。又
传曰：“赐毕万魏，赐赵夙耿。”杜预注曰：“平阳皮氏县东南有耿乡，永安县东北有
霍太山。三国皆姬姓。”正义括地志云：“霍，晋州霍邑县，又春秋时霍伯国。韦昭云
霍，姬姓也。”括地志云：“故耿城今名耿仓城，在绛州龙门县东南十二里，故耿国也。
都城记云耿，嬴姓国也。”
<br>
<br>　　注②正义雍，于宫反。廪，力甚反。是雍林邑人姓名也。</span>
<br>
<br>　　十九年，晋曲沃始为晋侯。①齐桓公伯于鄄。②
<br>
<br>　　<span style="font-size:10.5pt;color:'004060'">注①索隐晋穆侯少子成师居曲沃，号曲沃桓叔，至武公称灭晋侯缗，始为晋君也。
<br>
<br>　　注②正义伯音霸。</span>
<br>
<br>　　二十年，武公卒，葬雍平阳。初以人从死，从死者六十六人。有子一人，名曰白，
白不立，封平阳。①立其弟德公。
<br>
<br>　　<span style="font-size:10.5pt;color:'004060'">注①正义即雍平阳也。平阳时属雍，并在岐州。解在上也。</span>
<br>
<br>　　德公元年，初居雍城①大郑宫。②以牺三百牢祠鄜畤。卜居雍。后子孙饮马于河。
③梁伯﹑芮伯来朝。④二年，初伏，⑤以狗御蛊。⑥德公生三十三岁而立，立二年卒。
生子三人：长子宣公，中子成公，少子穆公。长子宣公立。
<br>
<br>　　<span style="font-size:10.5pt;color:'004060'">注①集解徐广曰：“今县在扶风。”
<br>
<br>　　注②正义括地志云：“岐州雍县南七里故雍城，秦德公大郑宫城也。”
<br>
<br>　　注③正义卜居雍之后，国益广大，后代子孙得东饮马于龙门之河。
<br>
<br>　　注④索隐梁，嬴姓。芮，姬姓。梁国在冯翊夏阳。芮国在冯翊临晋。正义括地志云：
“南芮乡故城在同州朝邑县南三十里，又有北芮城，皆古芮伯国。郑玄云周同姓之国，
在畿内，为王卿士者。左传云桓公三年，芮伯万之母芮姜恶芮伯之多垄人，故逐之，出
居魏。”今按：*[陕]*州芮城县界有芮国城，盖是殷末虞芮争田之芮国是也。
<br>
<br>　　注⑤集解孟康曰：“六月伏日初也。周时无，至此乃有之。”正义六月三伏之节起
秦德公为之，故云初伏。伏者，隐伏避盛暑也。历忌释云：“伏者何？以金气伏藏之日
也。四时代谢，皆以相生：立春，木代水，水生木；立夏，火代木，木生火；立冬，水
代金，金生水；立秋，以金代火，故至庚日必伏。庚者金，故曰伏也。”
<br>
<br>　　注⑥集解徐广曰：“年表云初作伏，祠社，磔狗邑四门也。”正义蛊者，热毒恶气
为伤害人，故磔狗以御之。年表云“初作伏，祠社，磔狗邑四门”。按：磔，禳也。狗，
阳畜也。以狗张磔于郭四门，禳却热毒气也。左传云皿虫为蛊。顾野王云谷久积变为飞
蛊也。</span>
<br>
<br>　　宣公元年，韂﹑燕伐周，①出惠王，立王子颓。三年，郑伯﹑虢叔②杀子颓而入惠
王。四年，作密畤。③与晋战河阳，胜之。十二年，宣公卒。生子九人，莫立，立其弟
成公。
<br>
<br>　　<span style="font-size:10.5pt;color:'004060'">注①正义韂惠公都即今韂州也。燕，南燕也。周，天王也。括地志云：“滑州故城
古南燕国。应劭云南燕，姓之国，黄帝之后。”
<br>
<br>　　注②正义括地志云：“洛州泛水县，古东虢国，亦郑之制邑，汉之城皋，即周穆王
虎牢城。左传云宫之奇曰‘虢仲虢叔，王季之穆也’。”
<br>
<br>　　注③正义括地志云：“汉有五畤，在岐州雍县南，则鄜畤﹑吴阳上畤﹑下畤﹑密畤
﹑北畤。秦文公梦黄蛇自天而下。属地，其口止于鄜衍，作畤，郊祭白帝，曰鄜畤。秦
宣公作密畤于渭南，祭青帝。秦灵公作吴阳上畤，祭黄帝；作下畤，祠炎帝。汉高帝曰
‘天有五帝，今四，何也？待我而具五’。遂立黑帝，曰北畤是也。”</span>
<br>
<br>　　成公元年，梁伯﹑①芮伯来朝。齐桓公伐山戎，次于孤竹。②。
<br>
<br>　　<span style="font-size:10.5pt;color:'004060'">注①正义括地志云：“同州韩城县南二十二里少梁故城，古少梁国。都城记云梁伯
国，嬴姓之后，与秦同祖。秦穆公二十二年灭之。”
<br>
<br>　　注②正义括地志云：“孤竹故城在平州卢龙县十二里，殷时诸侯竹国也。”</span>
<br>
<br>　　成公立四年卒。子七人，莫立，立其弟缪公。①
<br>
<br>　　<span style="font-size:10.5pt;color:'004060'">注①索隐秦自宣公已上皆史失其名。今按系本﹑古史考，得缪公名任好。</span>
<br>
<br>　　缪公任好元年，自将伐茅津，①胜之。四年，迎妇于晋，晋太子申生姊也。
<br>
<br>　　其岁，齐桓公伐楚，至邵陵。
<br>
<br>　　<span style="font-size:10.5pt;color:'004060'">注①正义刘伯庄云：“戎号也。”括地志云：“茅津及茅城在陕州河北县西二十里。
注水经云茅亭，茅戎号。”</span>
<br>
<br>　　五年，晋献公灭虞﹑虢，虏虞君与其大夫百里傒，以璧马赂于虞故也。既虏百里傒，
以为秦缪公夫人媵于秦。百里傒亡秦走宛，①楚鄙人执之。缪公闻百里傒贤，欲重赎之，
恐楚人不与，乃使人谓楚曰：“吾媵臣百里傒在焉，请以五羖羊皮赎之。”。楚人遂许
与之。当是时，百里傒年已七十余。缪公释其囚，与语国事。谢曰：“臣亡国之臣，何
足问！”缪公曰：“虞君不用子，故亡，非子罪也。”固问，语三日，缪公大说，授之
国政，号曰五羖大夫。百里傒让曰：“臣不及臣友蹇叔，蹇叔贤而世莫知。臣常游困于
齐而乞食秌人，②蹇叔收臣。
<br>
<br>　　臣因而欲事齐君无知，蹇叔止臣，臣得脱齐难，遂之周。周王子颓好牛，臣以养牛
干之。及颓欲用臣，蹇叔止臣，臣去，得不诛。事虞君，蹇叔止臣。臣知虞君不用臣，
臣诚私利禄爵，且留。再用其言，得脱，一不用，及虞君难：是以知其贤。”于是缪公
使人厚币迎蹇叔，以为上大夫。
<br>
<br>　　<span style="font-size:10.5pt;color:'004060'">注①集解地理志南阳有宛县。正义宛，于元反，今邓州县。
<br>
<br>　　注②集解徐广曰：“秌，一作‘铚’。”正义铚音珍栗反。铚，地名，在沛县。</span>
<br>
<br>　　秋，缪公自将伐晋，战于河曲。①晋骊姬作乱，太子申生死新城，②重耳﹑夷吾出
礶。③
<br>
<br>　　<span style="font-size:10.5pt;color:'004060'">注①集解徐广曰：“一作‘西’。”骃按：公羊传曰“河千里而一曲也”。服虔曰
“河曲，晋地”。杜预曰“河曲在蒲阪南”。正义按：河曲在华阴县界也。
<br>
<br>　　注②正义韦昭云：“曲沃新为太子城。”括地志云：“绛州曲沃县有曲沃故城，人以为晋曲沃新城。”
<br>
<br>　　注③正义重耳奔翟，夷吾奔少梁也。</span>
<br>
<br>　　九年，齐桓公会诸侯于葵丘。①
<br>
<br>　　<span style="font-size:10.5pt;color:'004060'">注①正义括地志云：“葵丘在曹州考城县东南一里一百五十步郭内，即桓公会处。
又青州临淄县有葵丘。即传连称，管至父所戍处。”</span>
<br>
<br>　　晋献公卒。立骊姬子奚齐，其臣里克杀奚齐。荀息立卓子，①克又杀卓子及荀息。
夷吾使人请秦，求入晋。于是缪公许之，使百里傒将兵送夷吾。夷吾谓曰：“诚得立，
请割晋之河西八城②与秦。”及至，已立，而使丕郑谢秦，背约不与河西城，而杀里克。
丕郑闻之，恐，因与缪公谋曰：“晋人不欲夷吾，实欲重耳。今背秦约而杀里克，皆吕
甥﹑郄芮之计也。愿君以利急召吕﹑郄，吕﹑郄至，则更入重耳便。”缪公许之，使人
与丕郑归，召吕﹑郄。吕﹑郄等疑丕郑有闲，乃言夷吾杀丕郑。丕郑子丕豹奔秦，说缪
公曰：“晋君无道，百姓不亲，可伐也。”缪公曰：“百姓苟不便，何故能诛其大臣？
能诛其大臣，此其调也。” ③不听，而阴用豹。
<br>
<br>　　<span style="font-size:10.5pt;color:'004060'">注①集解徐广曰：“一作‘倬’。”
<br>
<br>　　注②正义谓同﹑华等州地。
<br>
<br>　　注③正义调音徒聊反。言能诛大臣丕郑，云是夷吾于百姓调和也。刘伯庄音徒吊反。
按：调，选也。邪臣诛，忠臣用，是夷吾能调选。两通也。</span>
<br>
<br>　　十二年，齐管仲﹑隰朋死。
<br>
<br>　　晋旱，来请粟。丕豹说缪公勿与，因其饥而伐之。缪公问公孙支，①支曰：“饥穰
更事耳，不可不与。”问百里傒，傒曰：“夷吾得罪于君，其百姓何罪？”于是用百里
傒﹑公孙支言，卒与之粟。以船漕车转，自雍相望至绛。②
<br>
<br>　　<span style="font-size:10.5pt;color:'004060'">注①集解服虔曰：“秦大夫公孙子桑。”
<br>
<br>　　注②集解贾逵曰：“雍，秦国都；绛，晋国都也。”</span>
<br>
<br>　　十四年，秦饥，请粟于晋。晋君谋之髃臣。虢射曰：①“因其饥伐之，可有大功。”
晋君从之。十五年，兴兵将攻秦。缪公发兵，使丕豹将，自往击之。
<br>
<br>　　九月壬戌，与晋惠公夷吾合战于韩地。②晋君弃其军，与秦争利，还而马騺。，③
缪公与麾下驰追之，不能得晋君，反为晋军所围。晋击缪公，缪公伤。于是岐下食善马
者三百人驰冒晋军，晋军解围，遂脱缪公而反生得晋君。初，缪公亡善马，岐下野人共
得而食之者三百余人，④吏逐得，欲法之。缪公曰：“君子不以畜产害人。吾闻食善马
肉不饮酒，伤人。”乃皆赐酒而赦之。三百人者闻秦击晋，皆求从，从而见缪公窘，亦
皆推锋争死，以报食马之德。于是缪公虏晋君以归，令于国，齐宿，吾将以晋君祠上帝。
周天子闻之，曰“晋我同姓”，为请晋君。夷吾姊亦为缪公夫人，夫人闻之，乃衰绖跣，
曰：“妾兄弟不能相救，以辱君命。”缪公曰：“我得晋君以为功，今天子为请，夫人
是忧。”乃与晋君盟，许归之，更舍上舍，而馈之七牢。⑤十一月，归晋君夷吾，夷吾
献其河西地，使太子圉为质于秦。秦妻子圉以宗女。
<br>
<br>　　是时秦地东至河。⑥
<br>
<br>　　<span style="font-size:10.5pt;color:'004060'">注①正义射音石也。
<br>
<br>　　注②正义左传云僖公十五年，秦晋战于韩原，秦获晋侯以归。括地志云：“韩原在
同州韩城县西南十八里。十六国春秋云魏颗梦父结草抗秦将杜回，亦在韩原。”
<br>
<br>　　注③正义騺音致，又敕利反。国语云：“晋师溃，戎马还，泞而止。”韦昭云：“泞，深泥也。”
<br>
<br>　　注④正义括地志云：“野人坞在岐州雍县东北二十里。”按：野人盗马食处，因名
焉。
<br>
<br>　　注⑤集解贾逵曰：“诸侯雍饩七牢。牛一羊一豕一为一牢也。”
<br>
<br>　　注⑥正义晋河西八城入秦，秦东境至河，即龙门河也。</span>
<br>
<br>　　十八年，齐桓公卒。二十年，秦灭梁﹑芮。①
<br>
<br>　　<span style="font-size:10.5pt;color:'004060'">注①正义梁﹑芮国皆在同州。秦得其地，故灭二国之君。</span>
<br>
<br>　　二十二年，晋公子圉闻晋君病，曰：“梁，我母家也，①而秦灭之。我兄弟多，即
君百岁后，秦必留我，而晋轻，亦更立他子。”子圉乃亡归晋。二十三年，晋惠公卒，
子圉立为君。秦怨圉亡去，乃迎晋公子重耳于楚，而妻以故子圉妻。
<br>
<br>　　重耳初谢，后乃受。缪公益礼厚遇之。二十四年春，秦使人告晋大臣，欲入重耳。
晋许之，于是使人送重耳。二月，重耳立为晋君，是为文公。文公使人杀子圉。子圉是
为怀公。
<br>
<br>　　<span style="font-size:10.5pt;color:'004060'">注①正义子圉母，梁伯之女也。</span>
<br>
<br>　　其秋，周襄王弟带以翟伐王，王出居郑。①二十五年，周王使人告难于晋﹑秦。秦
缪公将兵助晋文公入襄王，杀王弟带。二十八年，晋文公败楚于城濮。②三十年，缪公
助晋文公围郑。③郑使人言缪公曰：“亡郑厚晋，于晋而得矣，而秦未有利。晋之强，
秦之忧也。”缪公乃罢兵归。晋亦罢。三十二年冬，晋文公卒。
<br>
<br>　　<span style="font-size:10.5pt;color:'004060'">注①正义王居于泛邑也。
<br>
<br>　　注②正义韂地也，今濮州。
<br>
<br>　　注③正义左传云僖公三十年，晋侯﹑秦伯围郑。杜预云：“文公过郑，郑不礼之。”</span>
<br>
<br>　　郑人有卖郑于秦曰：“我主其城门，郑可袭也。”缪公问蹇叔﹑百里傒，对曰：“径数国千里而袭人，希有得利者。且人卖郑，庸知我国人不有以我情告郑者乎？不可。”
<br>
<br>　　缪公曰：“子不知也，吾已决矣。”遂发兵，使百里傒子孟明视，蹇叔子西乞术及
白乙丙将兵。行日，百里傒﹑蹇叔二人哭之。缪公闻，怒曰：“孤发兵而子沮哭吾军，
何也？”①二老曰：“臣非敢沮君军。军行，臣子与往；②臣老，迟还恐不相见，故哭
耳。”二老退，谓其子曰：“汝军即败，必于殽阨矣。”③三十三年春，秦兵遂东，更晋地，过周北门。周王孙满曰：“秦师无礼，④不败何待！”兵至滑，⑤郑贩卖贾人⑥弦高，⑦持十二牛将卖之周，见秦兵，恐死虏，因献其牛，曰：“闻大国将诛郑，郑君
谨修守御备，使臣以牛十二劳军士。”秦三将军相谓曰：“将袭郑，郑今已觉之，往无
及已。”灭滑。滑，晋之边邑也。
<br>
<br>　　<span style="font-size:10.5pt;color:'004060'">注①正义沮，自吕反。沮，毁也。左传云蹇叔哭之曰：“孟子，吾见师之出，不见
其入也。”
<br>
<br>　　注②正义与音预。
<br>
<br>　　注③正义殽音胡交反。阨音厄。春秋云鲁僖公三十三年，晋人及姜戎败秦师于殽。
括地志云：“三殽山又名嵚岑山，在洛州永宁县西北二十里，即古之殽道也。”
<br>
<br>　　注④正义左传云：“秦师过周北门，左右免冑而下，超乘者三百乘。王孙满尚幼，
观之，言于王曰：‘秦师轻而无礼，必败。’”杜预云：“王城北门也。谓过天子门不
卷甲束兵。超乘，示勇也。”
<br>
<br>　　注⑤正义为八反。括地志云：“缑氏故城在洛州缑氏县东二十五里，滑伯国也。
<br>
<br>　　韦昭云，姬姓小国也。”
<br>
<br>　　注⑥正义卖，麦卦反。贾音古。左传作“商人”也。
<br>
<br>　　注⑦集解人姓名。</span>
<br>
<br>　　当是时，晋文公丧尚未葬。太子襄公怒曰：“秦侮我孤，因丧破我滑。”遂墨衰绖，
发兵遮秦兵于殽，击之，大破秦军，无一人得脱者。虏秦三将以归。文公夫人，秦女也，
①为秦三囚将请曰：“缪公之怨此三人入于骨髓，愿令此三人归，令我君得自快烹之。”
晋君许之，归秦三将。三将至，缪公素服郊迎，向三人哭曰：“孤以不用百里傒﹑蹇叔
言以辱三子，三子何罪乎？子其悉心雪耻，毋怠。”遂复三人官秩如故，愈益厚之。
<br>
<br>　　<span style="font-size:10.5pt;color:'004060'">注①集解服虔曰：“缪公女。”</span>
<br>
<br>　　三十四年，楚太子商臣弒其父成王代立。
<br>
<br>　　缪公于是复使孟明视等将兵伐晋，战于彭衙。①秦不利，引兵归。
<br>
<br>　　<span style="font-size:10.5pt;color:'004060'">注①集解杜预曰：“冯翊合阳县西北有衙城。”正义括地志云：“彭衙故城在同州
白水县东北六十里。”</span>
<br>
<br>　　戎王使由余①于秦。由余，其先晋人也，亡入戎，能晋言。闻缪公贤，故使由余观
秦。秦缪公示以宫室﹑积聚。由余曰：“使鬼为之，则劳神矣。使人为之，亦苦民矣。”
缪公怪之，问曰：“中国以诗书礼乐法度为政，然尚时乱，今戎夷无此，何以为治，不
亦难乎？”由余笑曰：“此乃中国所以乱也。夫自上圣黄帝作为礼乐法度，身以先之，
仅以小治。及其后世，日以骄淫。阻法度之威，以责督于下，下罢极②则以仁义怨望于
上，上下交争怨而相篡弒，至于灭宗，皆以此类也。夫戎夷不然。上含淳德以遇其下，
下怀忠信以事其上，一国之政犹一身之治，不知所以治，此真圣人之治也。”于是缪公
退而问内史廖曰：③“孤闻邻国有圣人，敌国之忧也。今由余贤，寡人之害，将奈之何？”
内史廖曰：“戎王处辟匿，未闻中国之声。君试遗其女乐，以夺其志；④为由余请，以
疏其闲；留而莫遣，以失其期。戎王怪之，必疑由余。
<br>
<br>　　君臣有闲，乃可虏也。且戎王好乐，必怠于政。”缪公曰：“善。”因与由余曲席
而坐，⑤传器而食，问其地形与其兵势尽纵，而后令内史廖以女乐二八遗戎王。戎王受
而说之，终年不还。于是秦乃归由余。由余数谏不听，缪公又数使人闲要由余，由余遂
去降秦。缪公以客礼礼之，问伐戎之形。
<br>
<br>　　<span style="font-size:10.5pt;color:'004060'">注①正义戎人姓名。
<br>
<br>　　注②正义罢音皮。
<br>
<br>　　注③集解汉书百官表曰：“内史，周官也。”
<br>
<br>　　注④集解徐广曰：“夺，一作‘徇’。”
<br>
<br>　　注⑤正义按：黙在穆公左右，相连而坐，谓之曲席也。</span>
<br>
<br>　　三十六年，缪公复益厚孟明等，使将兵伐晋，渡河焚船，大败晋人，取王官及鄗，
①以报殽之役。晋人皆城守不敢出。于是缪公乃自茅津②渡河，③封殽中尸，④为发丧，
哭之三日。乃誓于军曰：“嗟士卒！听无哗，余誓告汝。古之人谋黄发番番，⑤则无所
过。”以申思不用蹇叔﹑百里傒之谋，故作此誓，令后世以记余过。君子闻之，皆为垂
涕，曰：“嗟乎！秦缪公之与人周也，⑥卒得孟明之庆。”
<br>
<br>　　<span style="font-size:10.5pt;color:'004060'">注①集解徐广曰：“左传作‘郊’。”骃案：服虔曰“皆晋地，不能有”。正义鄗
音郊。左传作“郊”。杜预云：“书取，言易也。”括地志云：“王官故城在同州澄城
县西北九十里。又云南郊故城在县北十七里。又有北郊故城，又有西郊古城。左传云文
公三年，秦伯伐晋，济河焚舟，取王官及郊也。”括地志云：“蒲州猗氏县南二里又有
王官故城，亦秦伯取者。”上文云“秦地东至河”，盖猗氏王官是也。
<br>
<br>　　注②集解徐广曰：“在大阳。”正义括地志云：“茅津在陕州河北县﹑大阳县也。”
<br>
<br>　　注③正义自茅津南渡河也。
<br>
<br>　　注④集解贾逵曰：“封识之。”正义左传云：“秦伯伐晋，济河焚舟，晋人不出，
遂自茅津济，封殽尸而还。”杜预云：“封，埋藏也。”
<br>
<br>　　注⑤正义音婆。字当作“皤”。皤，白头貌。言发白而更黄，故云黄发番番，*(以
申思)*谓蹇叔﹑百里奚也。
<br>
<br>　　注⑥集解服虔曰：“周，备也。”</span>
    

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="005b.htm"><span style="font-size:12pt; color: #2895C3; letter-spacing: 1px; line-height: 25px;">待&nbsp;&nbsp;续</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/005.htm by HTTrack Website Copier/3.x [XR&CO'2007], Thu, 21 Mar 2013 03:58:52 GMT -->
</html>
