<html>

<!-- Mirrored from www.my285.com/shishu/shiji/090.htm by HTTrack Website Copier/3.x [XR&CO'2007], Thu, 21 Mar 2013 04:00:10 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷九十&nbsp;&nbsp;魏豹彭越列传　第三十
 
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　魏豹者，故魏诸公子也。其兄魏咎，①故魏时封为宁陵君。②秦灭魏，迁咎为家人。
陈胜之起王也，③咎往从之。陈王使魏人周市徇魏地，魏地已下，欲相与立周市为魏王。
周市曰：“天下昏乱，忠臣乃见。④今天下共畔秦，其义必立魏王后乃可。”齐﹑赵使
车各五十乘，立周市为魏王。市辞不受，迎魏咎于陈。五反，陈王乃遣立咎为魏王。⑤
<br>
<br>　　<span style="font-size:10.5pt;color:'004060'">注①索隐案：彭越传云“魏豹，魏王咎从弟，真魏后也”。
<br>
<br>　　注②索隐案：晋灼云“宁陵，梁国县也，即今宁陵是”。
<br>
<br>　　注③正义王，于放反。
<br>
<br>　　注④索隐老子曰“国家昏乱有忠臣”，此取以为说也。
<br>
<br>　　注⑤集解徐广曰：“元年十二月也。”</span>
<br>
<br>　　章邯已破陈王，乃进兵击魏王于临济。①魏王乃使周市出请救于齐﹑楚。齐﹑楚遣
项它﹑田巴②将兵随市救魏。章邯遂击破杀周市等军，围临济。咎为其民约降。约定，咎自烧杀。
<br>
<br>　　<span style="font-size:10.5pt;color:'004060'">注①正义故城在淄州高苑县北二里，本汉县。
<br>
<br>　　<br>
<br>　　注②索隐案：项它，楚将；田巴，齐将也。正义它，徒多反。</span>
<br>
<br>　　魏豹亡走楚。①楚怀王予魏豹数千人，复徇魏地。项羽已破秦，降章邯。豹下魏二
十余城，立豹为魏王。豹引精兵从项羽入关。汉元年，项羽封诸侯，欲有梁地，乃徙魏
王豹于河东，都平阳，②为西魏王。
<br>
<br>　　<span style="font-size:10.5pt;color:'004060'">注①集解徐广曰：“二年六月。”
<br>
<br>　　注②正义今晋州。</span>
<br>
<br>　　汉王还定三秦，渡临晋，①魏王豹以国属焉，遂从击楚于彭城。汉败，还至荥阳，
豹请归视亲病，至国，即绝河津畔汉。汉王闻魏豹反，方东忧楚，未及击，谓郦生曰：
“缓颊往说魏豹，能下之，吾以万户封若。”郦生说豹。豹谢曰：“人生一世闲，如白驹过隙耳。②今汉王慢而侮人，骂詈诸侯髃臣如骂奴耳，非有上下礼节也，吾不忍复见也。”于是汉王遣韩信击虏豹于河东，③传诣荥阳，以豹国为
郡。④汉王令豹守荥阳。楚围之急，周苛遂杀魏豹。
<br>
<br>　　<span style="font-size:10.5pt;color:'004060'">注①正义临晋在同州朝邑县界。
<br>
<br>　　注②索隐庄子云“无异骐骥之驰过隙”，则谓马也。小颜云“白驹谓日影也。隙，壁隙也”。以言速疾，若日影过壁隙也。
<br>
<br>　　注③集解徐广曰：“二年九月也。”
<br>
<br>　　注④集解高祖本纪曰：“置三郡，河东﹑太原﹑上党。”</span>
<br>
<br>　　彭越者，昌邑人也，①字仲。常渔钜野泽中，为髃盗。陈胜﹑项梁之起，少年或谓
越曰：“诸豪桀相立畔秦，仲可以来，亦效之。”彭越曰：“两龙方斗，且待之。”
<br>
<br>　　<span style="font-size:10.5pt;color:'004060'">注①正义汉武更山阳为昌邑国，有梁丘乡。梁兵故城在曹州城武县东北三十三里。</span>
<br>
<br>　　居岁余，泽闲少年相聚百余人，往从彭越，曰：“请仲为长。”越谢曰：“臣不愿
与诸君。”少年强请，乃许。与期旦日日出①会，后期者斩。旦日日出，十余人后，后
者至日中。于是越谢曰：“臣老，诸君强以为长。今期而多后，不可尽诛，诛最后者一
人。”令校长斩之。皆笑曰：“何至是？请后不敢。”于是越乃引一人斩之，设坛祭，
乃令徒属。徒属皆大惊，畏越，莫敢仰视。乃行略地，收诸侯散卒，得千余人。
<br>
<br>　　<span style="font-size:10.5pt;color:'004060'">注①索隐旦日谓明日之朝日出时也。</span>
<br>
<br>　　沛公之从砀北①击昌邑，彭越助之。昌邑未下，沛公引兵西。彭越亦将其觽居钜野
中，收魏散卒。项籍入关，王诸侯，还归，彭越觽万余人毋所属。汉元年秋，齐王田荣
畔项王，*(汉)*乃使人赐彭越将军印，使下济阴以击楚。楚命萧公角②将兵击越，越大
破楚军。汉王二年春，与魏王豹及诸侯东击楚，彭越将其兵三万余人归汉于外黄。汉王
曰：“彭将军收魏地得十余城，欲急立魏后。
<br>
<br>　　今西魏王豹亦魏王咎从弟也，真魏后。”乃拜彭越为魏相国，擅将其兵，③略定梁
地。
<br>
<br>　　<span style="font-size:10.5pt;color:'004060'">注①正义砀音徒郎反。宋州砀山县。
<br>
<br>　　注②正义萧县令。楚县令称公；角，名。
<br>
<br>　　注③索隐擅犹专也。</span>
<br>
<br>　　汉王之败彭城解而西也，彭越皆复亡其所下城，独将其兵北居河上。①汉王三年，
彭越常往来为汉游兵，击楚，绝其后粮于梁地。汉四年冬，项王与汉王相距荥阳，彭越
攻下睢阳﹑外黄十七城。②项王闻之，乃使曹咎守成皋，③自东收彭越所下城邑，皆复
为楚。④越将其兵北走谷城。⑤汉五年秋，项王之南走阳夏，⑥彭越复下昌邑旁二十余
城，得谷十余万斛，以给汉王食。
<br>
<br>　　<span style="font-size:10.5pt;color:'004060'">注①正义滑州河上。
<br>
<br>　　注②正义睢阳，宋州宋城也。外黄在汴州雍丘县东。
<br>
<br>　　注③正义河南府泛水是。
<br>
<br>　　注④正义为，于伪反。
<br>
<br>　　注⑤正义在齐州东阿县东二十六里是。
<br>
<br>　　注⑥正义夏，古雅反。陈州太康县也。</span>
<br>
<br>　　汉王败，使使召彭越并力击楚。越曰：“魏地初定，尚畏楚，未可去。”汉王追楚，
为项籍所败固陵。①乃谓留侯曰：“诸侯兵不从，为之柰何？”留侯曰：“齐王信之立，非君王之意，信亦不自坚。彭越本定梁地，功多，始君王以魏豹故，拜彭越为魏相国。今豹死毋后，且越亦欲王，而君王不蚤定。与此两国约：即胜楚，睢
阳以北至谷城，②皆以王彭相国；从陈以东傅海，③与齐王信。齐王信家在楚，此其意
欲复得故邑。君王能出捐此地许二人，二人今可致；即不能，事未可知也。”于是汉王
乃发使使彭越，如留侯策。使者至，彭越乃悉引兵会垓下，④遂破楚。*(五年)*项籍已
死。春，立彭越为梁王，都定陶。⑤
<br>
<br>　　<span style="font-size:10.5pt;color:'004060'">注①正义固陵，地名，在陈州宛丘县西北三十二里。
<br>
<br>　　注②正义从宋州已北至郓州以西，曹﹑濮﹑汴﹑滑并与彭越。
<br>
<br>　　注③集解傅音附。索隐傅音附。正义从陈﹑颍州北以东，亳﹑泗﹑徐﹑淮北之地，
东至海，并淮南﹑淮阴之邑，尽与韩信。韩信又先有故齐旧地。
<br>
<br>　　注④正义在亳州也。
<br>
<br>　　注⑤正义曹州。</span>
<br>
<br>　　六年，朝陈。九年，十年，皆来朝长安。
<br>
<br>　　十年秋，陈豨反代地，高帝自往击，至邯郸，征兵梁王。梁王称病，使将将兵诣邯
郸。高帝怒，使人让梁王。梁王恐，欲自往谢。其将扈辄曰：“王始不往，见让而往，
往则为禽矣。不如遂发兵反。”梁王不听，称病。梁王怒其太仆，欲斩之。太仆亡走汉，
告梁王与扈辄谋反。于是上使使掩梁王，梁王不觉，捕梁王，囚之雒阳。有司治反形己
具，①请论如法。上赦以为庶人，传处蜀青衣。②西至郑，③逢吕后从长安来，欲之雒
阳，道见彭王。彭王为吕后泣涕，自言无罪，愿处故昌邑。吕后许诺，与俱东至雒阳。
吕后白上曰：“彭王壮士，今徙之蜀，此自遗患，④不如遂诛之。妾谨与俱来。”于是
吕后乃令其舍人彭越复谋反。廷尉王恬开奏请族之。上乃可，遂夷越宗族，国除。
<br>
<br>　　<span style="font-size:10.5pt;color:'004060'">注①集解张晏曰：“扈辄劝越反，不听，而云‘反形已见’，有司非也。”瓒曰：
“扈辄劝越反，而越不诛辄，是反形已具。”
<br>
<br>　　注②集解文颖曰：“青衣，县名，在蜀。”瓒曰：“今汉嘉是也。”索隐苏林曰：
“县名，今为临邛。”瓒曰：“今汉嘉是也。”
<br>
<br>　　注③索隐地理地郑属京兆。正义华州。
<br>
<br>　　注④正义上唯季反。</span>
<br>
<br>　　太史公曰：魏豹﹑彭越虽故贱，然已席卷千里，①南面称孤，喋血②乘胜日有闻矣。
怀畔逆之意，及败，不死而虏囚，身被刑戮，何哉？中材已上且羞其行，况王者乎！彼
无异故，智略绝人，独患无身耳。得摄尺寸之柄，其云蒸龙变，欲有所会其度，以故幽
囚而不辞云。
<br>
<br>　　<span style="font-size:10.5pt;color:'004060'">注①正义言魏地阔千里，如席卷舒。
<br>
<br>　　注②集解徐广曰：“喋，一作‘唼’。韩传亦有‘喋血’语也。”索隐音牒。喋犹践也。杀敌践血而行，孝文纪“喋血京师”是也。</span>
<br>
<br>　　【索隐述赞】魏咎兄弟，因时而王。豹后属楚，其国遂亡。仲起昌邑，归汉外黄。
往来声援，再续军粮。征兵不往，葅醢何伤。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="091.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/090.htm by HTTrack Website Copier/3.x [XR&CO'2007], Thu, 21 Mar 2013 04:00:32 GMT -->
</html>
