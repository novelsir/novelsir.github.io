<html>

<!-- Mirrored from www.my285.com/shishu/shiji/125.htm by HTTrack Website Copier/3.x [XR&CO'2007], Thu, 21 Mar 2013 04:01:04 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷一百二十五&nbsp;&nbsp;佞幸列传　第六十五
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　谚曰“力田不如逢年，善仕不如遇合”，①固无虚言。非独女以色媚，而士宦亦有
之。
<br>
<br>　　<span style="font-size:10.5pt;color:'004060'">注①集解徐广曰：“遇，一作‘偶’。”</span>
<br>
<br>　　昔以色幸者多矣。至汉兴，高祖至暴抗也，①然籍孺以佞幸；孝惠时有闳孺。②此两人非有材能，徒以婉佞贵幸，与上卧起，公卿皆因关说。③故孝惠时郎侍中皆冠钫幤，贝带，④傅脂粉，⑤化闳﹑籍之属也。两人徙家安陵。⑥
<br>
<br>　　<span style="font-size:10.5pt;color:'004060'">注①索隐暴伉。伉音苦浪反。言暴猛伉直。
<br>
<br>　　注②正义籍，闳，皆名也。孺，幼小也。
<br>
<br>　　注③索隐按：关训通也。谓公卿因之而通其词说。刘氏云“有所言说，皆关由之”。
<br>
<br>　　注④集解汉书音义曰：“钫幤，鸟名。以毛羽饰冠，以贝饰带。”索隐钫幤，应劭
云：“鸟名，毛可以饰冠。”许慎云：“鷩鸟也。”淮南子云：“赵武灵王服贝带钫幤。”
汉官仪云：“秦破赵，以其冠赐侍中。”三仓云：“钫幤，神鸟也，飞光映天者也。”
<br>
<br>　　注⑤索隐上音付。
<br>
<br>　　注⑥正义惠帝陵邑。</span>
<br>
<br>　　孝文时中宠臣，士人则邓通，宦者则赵同﹑①北宫伯子。②北宫伯子以爱人长者；
而赵同以星气幸，常为文帝参乘；邓通无伎能。邓通，蜀郡南安人也，③以濯船④为黄
头郎。⑤孝文帝梦欲上天，不能，有一黄头郎从后推之上天，顾见其衣裻⑥带后穿。觉
⑦而之渐台，⑧以梦中阴目求推者郎，即见邓通，其衣后穿，梦中所见也。召问其名姓，
姓邓氏，名通，文帝说焉，⑨尊幸之日异。通亦愿谨，不好外交，虽赐洗沐，不欲出。
于是文帝赏赐通巨万以十数，⑩官至上大夫。文帝时时如邓通家游戏。然邓通无他能，
不能有所荐士，独自谨其身以媚上而已。上使善相者相通，曰“当贫饿死”。文帝曰：“能富通者在我也。何谓贫乎？”于是赐邓通蜀严道铜山，⑾得自铸钱，“邓氏钱”⑿布天下。其富如此。
<br>
<br>　　<span style="font-size:10.5pt;color:'004060'">注①索隐案：汉书作“赵谈”，此云“同”者，避太史公父名也。
<br>
<br>　　注②正义颜云“姓北宫，名伯子”也。按：伯子，名。北宫之宦者也。
<br>
<br>　　注③集解徐广曰：“后属犍为。”
<br>
<br>　　注④索隐濯音棹，迟教反。
<br>
<br>　　注⑤集解徐广曰：“着黄帽也。”骃案：汉书音义曰“善濯船池中也。一说能持擢
行船也。土，水之母，故施黄旄于船头，因以名其郎曰黄头郎”。
<br>
<br>　　注⑥集解徐广曰：“一无此字。”索隐音笃。裻者，衫襦之横腰者。
<br>
<br>　　注⑦索隐觉音教。
<br>
<br>　　注⑧正义括地志云：“渐台在长安故城中。关中记云未央宫西有苍池，池中有渐台，
王莽死于此台。”
<br>
<br>　　注⑨索隐汉书云：“上曰‘邓犹登也’，悦之。”
<br>
<br>　　注⑩正义言赐通巨万以至于十也。
<br>
<br>　　注⑾正义括地志云：“雅州荣经县北三里有铜山，即邓通得赐铜山铸钱者。”案：荣经□严道。
<br>
<br>　　注⑿正义钱谱云：“文字称两，同汉四铢文。”</span>
<br>
<br>　　文帝尝病痈，邓通常为帝唶吮之。①文帝不乐，从容问通曰：“天下谁最爱我者乎？”
通曰：“宜莫如太子。”太子入问病，文帝使唶痈，唶痈而色难之。已而闻邓通常为帝
唶吮之，心臱，由此怨通矣。及文帝崩，景帝立，邓通免，家居。居无何，人有告邓通
盗出徼外铸钱。下吏验问，颇有之，遂竟案，尽没入邓通家，尚负责数巨万。长公主②
赐邓通，吏辄随没入之，③一簪不得着身。于是长公主乃令假衣食。④竟不得名一钱，
⑤寄死人家。
<br>
<br>　　<span style="font-size:10.5pt;color:'004060'">注①索隐唶，仕格反。吮，仕兖反。
<br>
<br>　　注②集解韦昭曰：“景帝姊也。”索隐案：□馆陶公主也。
<br>
<br>　　注③索隐吏辄没入。谓长公主别有物赐通，吏辄没入以充赃也。
<br>
<br>　　注④索隐谓公主令人假与衣食。
<br>
<br>　　注⑤索隐按：始天下名“邓氏钱”，今皆没入，卒竟无一钱之名也。</span>
<br>
<br>　　孝景帝时，中无宠臣，然独郎中令周文仁，①仁宠最过庸，②乃不甚笃。
<br>
<br>　　<span style="font-size:10.5pt;color:'004060'">注①索隐案：汉书称“周仁”，此上称“周文”，今兼“文”作，恐后人加耳。
<br>
<br>　　案：仁字文。
<br>
<br>　　注②索隐宠最过庸。案：庸，常也。言仁最被恩宠，过于常人，乃不甚笃，如韩嫣
也。</span>
<br>
<br>　　今天子中宠臣，士人则韩王孙嫣，①宦者则李延年。嫣者，弓高侯②駆孙也。今上
为胶东王时，嫣与上学书相爱。及上为太子，愈益亲嫣。嫣善骑射，善佞。上即位，欲
事伐匈奴，而嫣先习胡兵，以故益尊贵，官至上大夫，赏赐拟于邓通。时嫣常与上卧起。
江都王入朝，有诏得从入猎上林中。天子车驾跸道未行，而先使嫣乘副车，从数十百骑，
骛驰视兽。江都王望见，以为天子，辟从者，伏谒道傍。嫣驱不见。既过，江都王怒，
为皇太后泣曰：“请得归国入宿韂，③比韩嫣。”太后由此嗛嫣。④嫣侍上，出入永巷
不禁，以奸闻皇太后。皇太后怒，使使赐嫣死。上为谢，终不能得，嫣遂死。而案道侯韩说，⑤其弟也，亦佞幸。
<br>
<br>　　<span style="font-size:10.5pt;color:'004060'">注①索隐音偃，又音于建反。
<br>
<br>　　注②集解徐广曰：“韩王信之子颓当也。”
<br>
<br>　　注③索隐谓还爵封于天子，而请入宿韂。
<br>
<br>　　注④集解徐广曰：“嗛，读与‘衔’同，汉书作‘衔’字。”
<br>
<br>　　注⑤索隐音悦。嫣弟。</span>
<br>
<br>　　李延年，中山人也。父母及身兄弟及女，皆故倡也。延年坐法腐，给事狗中。①而
平阳公主言延年女弟善舞，上见，心说之，及入永巷，而召贵延年。延年善歌，为变新
声，而上方兴天地祠，欲造乐诗歌弦之。延年善承意，弦次初诗。②其女弟亦幸，有子
男。延年佩二千石印，号协声律。与上卧起，甚贵幸，埒如韩嫣也。③久之，寖与中人
乱，④出入骄恣。及其女弟李夫人卒后，爱弛，则禽诛延年昆弟也。
<br>
<br>　　<span style="font-size:10.5pt;color:'004060'">注①集解徐广曰：“主猎犬也。”索隐或犬监也。
<br>
<br>　　注②索隐歌初诗。按：初诗，□所新造乐章。
<br>
<br>　　注③集解徐广曰：“埒，等也。蜀都赋曰‘卓郑埒名’。又云埒者，畴等之名。”
<br>
<br>　　注④集解徐广曰：“一云坐弟季与中人乱。”</span>
<br>
<br>　　自是之后，内宠嬖臣大底外戚之家，然不足数也。韂青﹑霍去病亦以外戚贵幸，然
颇用材能自进。
<br>
<br>　　太史公曰：甚哉爱憎之时！弥子瑕①之行，足以观后人佞幸矣。虽百世可知也。
<br>
<br>　　<span style="font-size:10.5pt;color:'004060'">注①索隐韂灵公之臣，事见说苑也。</span>
<br>
<br>　　【索隐述赞】传称令色，诗刺巧言。冠幤入侍，傅粉承恩。黄头赐蜀，宦者同轩。
新声都尉，挟弹王孙。泣鱼窃驾，着自前论。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="126.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/125.htm by HTTrack Website Copier/3.x [XR&CO'2007], Thu, 21 Mar 2013 04:01:05 GMT -->
</html>
