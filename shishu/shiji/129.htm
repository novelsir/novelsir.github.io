<html>

<!-- Mirrored from www.my285.com/shishu/shiji/129.htm by HTTrack Website Copier/3.x [XR&CO'2007], Thu, 21 Mar 2013 04:01:08 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷一百二十九&nbsp;&nbsp;货殖列传　第六十九
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　索隐论语云：“赐不受命而货殖焉。”广雅云：“殖，立也。”孔安国注尚书云：“殖，生也。生资货财利。”
<br>
<br>　　老子曰：“至治之极，邻国相望，①鸡狗之声相闻，民各甘其食，美其服，安其俗，
乐其业，至老死不相往来。”必用此为务，挽近世涂民耳目，②则几无行矣。
<br>
<br>　　<span style="font-size:10.5pt;color:'004060'">注①正义音亡。
<br>
<br>　　注②索隐挽音晚，古字通用。</span>
<br>
<br>　　太史公曰：夫神农以前，吾不知已。至若诗书所述虞夏以来，耳目欲极声色之好，
口欲穷刍豢之味，身安逸乐，而心夸矜埶能之荣使。俗之渐民久矣，虽户说以眇论，①
终不能化。故善者因之，其次利道之，其次教诲之，其次整齐之，最下者与之争。
<br>
<br>　　<span style="font-size:10.5pt;color:'004060'">注①索隐上音妙，下如字。</span>
<br>
<br>　　夫山西饶材﹑竹﹑谷﹑纑﹑①旄﹑玉石；山东多鱼﹑盐﹑漆﹑丝﹑声色；江南出錻
﹑梓﹑②姜﹑桂﹑金﹑锡﹑连﹑③丹沙﹑犀﹑檋瑁﹑珠玑﹑齿革；龙门﹑碣石④北多马
﹑牛﹑羊﹑旃裘﹑筋角；铜﹑铁则千里往往山出澙置：⑤此其大较⑥也。皆中国人民所
喜好，谣俗被服饮食奉生送死之具也。故待农而食之，虞而出之，工而成之，商而通之。
此宁有政教发征期会哉？人各任其能，竭其力，以得所欲。故物贱之征贵，⑦贵之征贱，
各劝其业，乐其事，若水之趋下，日夜无休时，不召而自来，不求而民出之。岂非道之
所符，⑧而自然之验邪？
<br>
<br>　　<span style="font-size:10.5pt;color:'004060'">注①集解徐广曰：“纻属，可以为布。”索隐上音谷，又音雊。谷，木名，皮可为
纸。纑，山中纻，可以为布，音卢。纻音伫，今山闲野纻，亦作“苎”。
<br>
<br>　　注②索隐南子二音。
<br>
<br>　　注③集解徐广曰：“音莲，铅之未炼者。”索隐下音莲。
<br>
<br>　　注④正义龙门山在绛州龙门县。碣石山在平州卢龙县。
<br>
<br>　　注⑤索隐言如置澙子，往往有之。正义言出铜铁之山方千里，如围澙之置也。
<br>
<br>　　管子云：“凡天下名山五千二百七十，出铜之山四百六十七，出铁之山三千六百有
九。山上有赭，其下有铁。山上有铅，其下有银。山上有银，其下有丹。山上有磁石，
其下有金也。”
<br>
<br>　　注⑥索隐音角。大较犹大略也。
<br>
<br>　　注⑦索隐征者，求也。谓此处物贱，求彼贵卖之。
<br>
<br>　　注⑧索隐道之符。符谓合于道也。</span>
<br>
<br>　　周书曰：“农不出则乏其食，工不出则乏其事，商不出则三宝绝，虞不出则财匮少。”
财匮少而山泽不辟①矣。此四者，民所衣食之原也。原大则饶，原小则鲜。上则富国，
下则富家。贫富之道，莫之夺予，②而巧者有余，拙者不足。故太公望封于营丘，地舄
卤，③人民寡，于是太公劝其女功，极技巧，通鱼盐，则人物归之，襁至而辐凑。故齐
冠带衣履天下，海岱之闲敛袂而往朝焉。④其后齐中衰，管子修之，设轻重九府，⑤则
桓公以霸，九合诸侯，一匡天下；而管氏亦有三归，位在陪臣，富于列国之君。是以齐
富强至于威﹑宣也。
<br>
<br>　　<span style="font-size:10.5pt;color:'004060'">注①索隐下音辟。辟，开也，通也。
<br>
<br>　　注②索隐音与。言贫富自由，无予夺。
<br>
<br>　　注③集解徐广曰：“舄音昔。舄卤，咸地也。”
<br>
<br>　　注④索隐言齐既富饶，能冠带天下，丰厚被于他邦，故海岱之闲敛囏而朝齐，言趋
利者也。
<br>
<br>　　注⑤正义管子云“轻重”谓钱也。夫治民有轻重之法，周有大府﹑玉府﹑内府﹑外
府﹑泉府﹑天府﹑职内﹑职金﹑职币，皆掌财币之官，故云九府也。</span>
<br>
<br>　　故曰：“仓廪实而知礼节，衣食足而知荣辱。”礼生于有而废于无。故君子富，好
行其德；小人富，以适其力。渊深而鱼生之，山深而兽往之，人富而仁义附焉。富者得
埶益彰，失埶则客无所之，以而不乐。夷狄益甚。谚曰：“千金之子，不死于市。”此
非空言也。故曰：“天下熙熙，皆为利来；天下壤壤，皆为利往。”夫千乘之王，万家
之侯，百室之君，尚犹患贫，而况匹夫编户之民乎！
<br>
<br>　　昔者越王勾践困于会稽之上，乃用范蠡﹑计然。①计然曰：“知斗则修备，时用则
知物，②二者形则万货之情可得而观已。故岁在金，穰；水，毁；木，饥；火，旱。③
旱则资舟，水则资车，④物之理也。六岁穰，六岁旱，十二岁一大饥。夫粜，二十病农，
九十病末。⑤末病则财不出，农病则草不辟矣。上不过八十，下不减三十，则农末俱利，
平粜齐物，关市不乏，治国之道也。积着⑥之理，务完物，无息币。⑦以物相贸易，腐
败而食之货勿留，无敢居贵。论其有余不足，则知贵贱。贵上极则反贱，贱下极则反贵。
贵出如粪土，贱取如珠玉。⑧财币欲其行如流水。”修之十年，国富，厚赂战士，士赴
矢石，如渴得饮，遂报强吴，观兵中国，称号“五霸”。
<br>
<br>　　<span style="font-size:10.5pt;color:'004060'">注①集解徐广曰：“计然者，范蠡之师也，名研，故谚曰‘研﹑桑心筭’。”
<br>
<br>　　骃案：范子曰“计然者，葵丘濮上人，姓辛氏，字文子，其先晋国亡公子也。
<br>
<br>　　尝南游于越，范蠡师事之。”索隐计然，韦昭云范蠡师也。蔡谟云蠡所著书名“计
然”，盖非也。徐广亦以为范蠡之师，名研，所谓“研﹑桑心计”也。范子曰“计然者，
葵丘濮上人，姓辛氏，字文，其先晋之公子。南游越，范蠡事之”。吴越春秋谓之“计
倪”。汉书古今人表计然列在第四，则“倪”之与“研”是一人，声相近而相乱耳。
<br>
<br>　　注②索隐时用知物。案：言知时所用之物。
<br>
<br>　　注③索隐五行不说土者，土，穰也。
<br>
<br>　　注④索隐国语大夫种曰“贾人旱资舟，水资车以待”也。
<br>
<br>　　注⑤索隐言米贱则农夫病也。若米斗直九十，则商贾病，故云“病末”。末谓逐末，
即商贾也。
<br>
<br>　　注⑥索隐音张吕反。
<br>
<br>　　注⑦索隐毋息弊。久停息货物则无利。
<br>
<br>　　注⑧索隐夫物极贵必贱，极贱必贵。贵出如粪土者，既极贵后，恐其必贱，故乘时
出之如粪土。贱取如珠玉者，既极贱后，恐其必贵，故乘时取之如珠玉。</span>
<br>
<br>　　此所以为货殖也。元注恐错。
<br>
<br>　　范蠡既雪会稽之耻，乃喟然而叹曰：“计然之策七，越用其五而得意。既已施于国，
吾欲用之家。”乃乘扁舟①浮于江湖，②变名易姓，适齐为鸱夷子皮，③之陶④为朱公。
朱公以为陶天下之中，诸侯四通，货物所交易也。乃治产积居。与时逐⑤而不责于人。
⑥故善治生者，能择人而任时。十九年之中三致千金，再分散与贫交疏昆弟。此所谓富
好行其德者也。后年衰老而听子孙，子孙修业而息之，遂至巨万。⑦故言富者皆称陶朱
公。
<br>
<br>　　<span style="font-size:10.5pt;color:'004060'">注①集解汉书音义曰：“特舟也。”索隐扁音篇，又音符殄反。服虔云：“特舟也。”
国语云：“范蠡乘轻舟。”
<br>
<br>　　注②正义国语云勾践灭吴，反至五湖，范蠡辞于王曰：“君王勉之，臣不复入国矣。”
遂乘轻舟，以浮于五湖，莫知其所终极。
<br>
<br>　　注③索隐大颜曰：“若盛酒者鸱夷也，用之则多所容纳，不用则可卷而怀之，不忤
于物也。”案：韩子云“鸱夷子皮事田成子，成子去齐之燕，子皮乃从之”也。盖范蠡
也。
<br>
<br>　　注④索隐服虔云：“今定陶也。”正义括地志云：“即陶山，在齐州平*(阳)**[陵]
*县东三十五里陶山之阳也。今南五里犹有朱公頉。”又云：“曹州济阳县东南三里有陶
朱公頉，又云在南郡华容县西，未详也。”
<br>
<br>　　注⑤集解汉书音义曰：“逐时而居货。”索隐韦昭云：“随时逐利也。”
<br>
<br>　　注⑥索隐案：谓择人而与人不负之，故云不责于人也。
<br>
<br>　　注⑦集解徐广曰：“万万也。”</span>
<br>
<br>　　子赣既学于仲尼，退而仕于韂，废着①鬻财于曹﹑鲁之闲，七十子之徒，赐最为饶
益。原宪不厌糟嗳，②匿于穷巷。子贡结驷连骑，束帛之币以聘享诸侯，所至，国君无
不分庭与之抗礼。夫使孔子名布扬于天下者，子贡先后之也。此所谓得埶而益彰者乎？
<br>
<br>　　<span style="font-size:10.5pt;color:'004060'">注①集解徐广曰：“子赣传云‘废居’。着犹居也。着读音如贮。”索隐着音贮。
汉书亦作“贮”，贮犹居也。说文云：“贮，积也。”
<br>
<br>　　注②索隐餍，饱也。</span>
<br>
<br>　　白圭，周人也。当魏文侯时，李克①务尽地力，而白圭乐观时变，故人弃我取，人
取我与。夫岁孰取谷，予之丝漆；茧出取帛絮，予之食。②太阴在卯，穰；③明岁衰恶。
至午，旱；明岁美。至酉，穰；明岁衰恶。至子，大旱；明岁美，有水。至卯，积着率
④岁倍。欲长钱，取下谷；长石斗，取上种。能薄饮食，忍嗜欲，节衣服，与用事僮仆
同苦乐，趋时若猛兽挚鸟之发。故曰：“吾治生产，犹伊尹﹑吕尚之谋，孙吴用兵，商
鞅行法是也。是故其智不足与权变，勇不足以决断，仁不能以取予，强不能有所守，虽
欲学吾术，终不告之矣。”盖天下言治生祖白圭。白圭其有所试矣，能试有所长，非苟
而已也。
<br>
<br>　　<span style="font-size:10.5pt;color:'004060'">注①索隐案：汉书食货志李悝为魏文侯作尽地力之教，国以富强。今此及汉书言
“克”，皆误也。刘向别录则云“李悝”也。
<br>
<br>　　注②索隐谓谷。
<br>
<br>　　注③正义太阴，岁后二辰为太阴。
<br>
<br>　　注④正义贮律二音。</span>
<br>
<br>　　猗顿用盬盐起。而邯郸郭纵以铁冶成业，与王者埒富。乌氏倮①畜牧，及觽，②斥卖，求奇缯物，③闲献遗戎王。④戎王什倍其偿，与之
畜，⑤畜至用谷量马牛。⑥秦始皇帝令倮比封君，以时与列臣朝请。而巴*(蜀)*寡妇清，
⑦其先得丹穴，⑧而擅其利数世，家亦不訾。⑨清，寡妇也，能守其业，用财自韂，不见侵犯。秦皇帝以为贞妇而客之，为筑女
怀清台。夫倮鄙人牧长，清穷乡寡妇，礼抗万乘，名显天下，岂非以富邪？
<br>
<br>　　<span style="font-size:10.5pt;color:'004060'">注①集解韦昭曰：“乌氏，县名，属安定。□，名也。”索隐汉书作“臝”。
<br>
<br>　　案：乌氏，县名。氏音支。名□，音踝也。正义县，古城在泾州安定县东四十里。
□，名也。
<br>
<br>　　注②索隐谓畜牧及至觽多之时。
<br>
<br>　　注③索隐谓斥物卖之以求奇物也。
<br>
<br>　　注④集解徐广曰：“闲，一作‘奸’。不以公正谓之奸也。”索隐案：闲献犹私献
也。
<br>
<br>　　注⑤索隐什倍其当，予之畜。谓戎王偿之牛羊十倍也。“当”字汉书作“偿”也。
<br>
<br>　　注⑥集解韦昭曰：“满谷则具不复数。”索隐谷音欲。
<br>
<br>　　注⑦索隐汉书“巴寡妇清”。巴，寡妇之邑；清，其名也。
<br>
<br>　　注⑧集解徐广曰：“涪陵出丹。”正义括地志云：“寡妇清台山俗名贞女山，在涪
州永安县东北七十里也。”
<br>
<br>　　注⑨索隐案：谓其多，不可訾量。正义音子儿反。言资财觽多，不可訾量。</span>
<br>
<br>　　一云清多以财饷遗四方，用韂其业，故财亦不多积聚。
<br>
<br>　　汉兴，海内为一，开关梁，弛山泽之禁，是以富商大贾周流天下，交易之物莫不通，
得其所欲，而徙豪杰诸侯强族于京师。
<br>
<br>　　关中自汧﹑雍以东至河﹑华，膏壤沃野千里，自虞夏之贡以为上田，而公刘适邠，
大王﹑王季在岐，文王作丰，武王治镐，故其民犹有先王之遗风，好稼穑，殖五谷，地
重，①重为邪。②及秦文﹑*(孝)**[德]*﹑缪居雍，隙③陇蜀之货物而多贾。④献*(孝)
*公徙栎邑，⑤栎邑北却戎翟，东通三晋，亦多大贾。*(武)**[孝]*﹑昭治咸阳，因以汉
都，长安诸陵，四方辐凑并至而会，地小人觽，故其民益玩巧而事末也。南则巴蜀。巴
蜀亦沃野，地饶潖﹑⑥姜﹑丹沙﹑石﹑铜﹑铁﹑⑦竹﹑木之器。南御滇僰，僰僮。西近
邛笮，笮马﹑旄牛。然四塞，栈道千里，无所不通，唯曪斜绾毂其口，⑧以所多易所鲜。
⑨天水、陇西、北地、上郡与关中同俗，然西有羌中之利，北有戎翟之畜，畜牧为天下
饶。然地亦穷险，唯京师要其道。⑩故关中之地，于天下三分之一，而人觽不过什三；
然量其富，什居其六。
<br>
<br>　　<span style="font-size:10.5pt;color:'004060'">注①索隐言重耕稼也。
<br>
<br>　　注②索隐重音逐陇反。重者，难也。畏*(言)*[罪]不敢为奸邪。正义重并逐拱反。
言关中地重厚，民亦重难不为邪恶。
<br>
<br>　　注③集解徐广曰：“隙者，闲孔也。地居陇蜀之闲要路，故曰隙。”索隐徐氏云隙，
闲孔也。隙者，陇雍之闲闲隙之地，故云“雍隙”也。正义雍，县。岐州雍县也。
<br>
<br>　　注④索隐音古。
<br>
<br>　　注⑤集解徐广曰：“在冯翊。”索隐上音药，□栎阳。
<br>
<br>　　注⑥集解徐广曰：“音支。鞕支也，紫赤色也。”
<br>
<br>　　注⑦集解徐广曰：“邛都出铜，临邛出铁。”
<br>
<br>　　注⑧集解徐广曰：“在汉中。”索隐言曪斜道狭，绾其道口，有若车毂之凑，故云
“绾毂”也。
<br>
<br>　　注⑨索隐易音亦。鲜音尟。言以所多易其所少。
<br>
<br>　　注⑩正义要音腰。言要束其路也。</span>
<br>
<br>　　昔唐人都河东，①殷人都河内，②周人都河南。③夫三河在天下之中，若鼎足，王
者所更居也，建国各数百千岁，土地小狭，民人觽，都国诸侯所聚会，故其俗纤俭习事。
杨、平阳陈④西贾秦、翟，⑤北贾种、代。⑥种、代，石北也，⑦地边胡，数被寇。人
民矜懻忮，⑧好气，任侠为奸，不事农商。然迫近北夷，师旅亟往，中国委输时有奇羡。
⑨其民羯羠不均，⑩自全晋之时固已患其僄悍，而武灵王益厉之，其谣俗犹有赵之风也。
故杨、平阳陈掾其闲，⑾得所欲。温、轵⑿西贾上党，⒀北贾赵、中山。⒁中山地薄人
觽，犹有沙丘纣淫地余民，⒂民俗懁急，⒃仰机利而食。丈夫相聚游戏，悲歌忼慨，起
则相随椎剽，⒄休则掘頉作巧奸冶，⒅多美物，⒆为倡优。女子则鼓鸣瑟，跕屣，[二０]
游媚贵富，入后宫，篃诸侯。
<br>
<br>　　<span style="font-size:10.5pt;color:'004060'">注①集解徐广曰：“尧都晋阳也。”
<br>
<br>　　注②正义盘庚都殷墟，地属河内也。
<br>
<br>　　注③正义周自平王已下都洛阳。
<br>
<br>　　注④索隐杨，平阳，二邑名，在赵之西。“陈”盖衍字。以下有“杨平阳陈掾”，
此因衍也。言二邑之人皆西贾于秦、翟，北贾于种、代。种、代在石邑之北也。
<br>
<br>　　注⑤正义贾音古。秦，关内也。翟，隰、石等州部落稽也。延、绥、银三州皆白翟
所居。
<br>
<br>　　注⑥正义上之勇反。种在恒州石邑县北，盖蔚州也。代，今代州。
<br>
<br>　　注⑦集解徐广曰：“石邑县也，在常山。”
<br>
<br>　　注⑧集解晋灼曰：“懻音慨。忮音坚忮。”瓒曰：“懻音慨。今北土名强直为‘懻
中’也。”索隐上音冀，下音寘。
<br>
<br>　　注⑨索隐上音羁，下音羊战反。奇羡谓奇有余衍也。
<br>
<br>　　注⑩集解徐广曰：“羠音兕，一音囚几反，皆健羊名。”索隐羯音己纥反。
<br>
<br>　　羠音慈纪反。徐广云羠音兕，皆健羊也。其方人性若羊，健捍而不均。
<br>
<br>　　注⑾索隐掾音逐缘反。陈掾犹经营驰逐也。
<br>
<br>　　注⑿索隐二县名，属河内。
<br>
<br>　　注⒀正义泽、潞等州也。
<br>
<br>　　注⒁正义洛州及定州。
<br>
<br>　　注⒂集解晋灼曰：“言地薄人觽，犹复有沙丘纣淫地余民，通系之于淫风而言也。”
正义沙丘在邢州也。
<br>
<br>　　注⒃集解徐广曰：“懁，急也，音绢。一作‘儇’，一作‘惠’也，音翾也。”索隐懁音绢。儇音翾。
<br>
<br>　　注⒄索隐椎，即追反。椎杀人而剽掠之。
<br>
<br>　　注⒅集解徐广曰：“一作‘蛊’。”
<br>
<br>　　注⒆集解徐广曰：“美，一作‘弄’，一作‘椎’。”
<br>
<br>　　注[二０]集解徐广曰：“跕音帖。”张晏曰：“跕，屣也。”瓒曰：“蹑跟为跕也。”索隐上音帖，下所绮反。</span>
<br>
<br>　　然邯郸亦漳、河之闲①一都会也。北通燕、涿，南有郑、韂。郑、韂俗与赵相类，
然近梁、鲁，微重而矜节。②濮上之邑徙野王，③野王好气任侠，韂之风也。
<br>
<br>　　<span style="font-size:10.5pt;color:'004060'">注①正义洺水本名漳水，邯郸在其地。
<br>
<br>　　注②集解徐广曰：“矜，一作‘务’。”
<br>
<br>　　注③集解徐广曰：“韂君角徙野王。”正义秦拔韂濮阳，徙其君于怀州野王。</span>
<br>
<br>　　夫燕亦勃、碣之闲①一都会也。南通齐、赵，东北边胡。上谷至辽东，地踔远，②
人民希，数被寇，大与赵、代俗相类，而民雕捍③少虑，有鱼盐枣栗之饶。北邻乌桓、
④夫余，东绾秽貉、⑤朝鲜、真番之利。⑥
<br>
<br>　　<span style="font-size:10.5pt;color:'004060'">注①正义勃海、碣石在西北。
<br>
<br>　　注②索隐刘氏上音卓，一音□教反，亦远腾蝄也。
<br>
<br>　　注③索隐人雕悍。言如雕性之捷捍也。
<br>
<br>　　注④索隐邻，一作‘临’。临者，亦却背之义，他并类此也。
<br>
<br>　　注⑤索隐东绾秽貊。案：绾者，绾统其要津；则上云“临”者，谓却背之。
<br>
<br>　　注⑥正义番音潘。</span>
<br>
<br>　　洛阳东贾齐、鲁，南贾梁、楚。故泰山之阳则鲁，其阴则齐。
<br>
<br>　　齐带山海，①膏壤千里，宜桑麻，人民多文彩布帛鱼盐。临菑亦海岱之闲一都会也。
其俗宽缓阔达，而足智，好议论，地重，难动摇，怯于觽斗，勇于持刺，故多劫人者，
大国之风也。其中具五民。②
<br>
<br>　　<span style="font-size:10.5pt;color:'004060'">注①集解徐广曰：“齐世家曰齐自泰山属之琅邪，北被于海，膏壤二千里，其民阔
达多匿智。”
<br>
<br>　　注②集解服虔曰：“士农商工贾也。”如淳曰：“游子乐其俗不复归，故有五方之
民。”</span>
<br>
<br>　　而邹、鲁滨洙、泗，犹有周公遗风，俗好儒，备于礼，故其民龊龊。①颇有桑麻之
业，无林泽之饶。地小人觽，俭啬，畏罪远邪。及其衰，好贾趋利，甚于周人。
<br>
<br>　　<span style="font-size:10.5pt;color:'004060'">注①索隐龊音侧角反，又音侧龂反。</span>
<br>
<br>　　夫自鸿沟以东，①芒、砀以北，②属巨野，③此梁、宋也。④陶、⑤睢阳⑥亦一都
会也。昔尧作*(游)**[于]*成阳，⑦舜渔于雷泽，⑧汤止于亳。⑨其俗犹有先王遗风，
重厚多君子，好稼穑，虽无山川之饶，能恶衣食，致其蓄藏。
<br>
<br>　　<span style="font-size:10.5pt;color:'004060'">注①集解徐广曰：“在荥阳。”
<br>
<br>　　注②集解徐广曰：“今为临淮。”
<br>
<br>　　注③正义郓州钜野县*(在)*[有]钜野泽也。
<br>
<br>　　注④集解徐广曰：“今之浚仪。”正义鸿沟以东，芒、砀以北至钜野，梁宋二国之
地。
<br>
<br>　　注⑤集解徐广曰：“今之定陶。”正义今曹州。
<br>
<br>　　注⑥正义今宋州宋城也。
<br>
<br>　　注⑦集解如淳曰：“作，起也。成阳在定陶。”
<br>
<br>　　注⑧集解徐广曰：“在成阳。”正义泽在雷泽县西北也。
<br>
<br>　　注⑨集解徐广曰：“今梁国薄县。”正义宋州谷熟县西南四十五里南亳州故城是也。</span>
<br>
<br>　　越、楚则有三俗。①夫自淮北沛、陈、汝南、南郡，此西楚也。②其俗剽轻，易发
怒，地薄，寡于积聚。江陵故郢都，③西通巫、巴，④东有云梦之饶。⑤陈在楚夏之交，
⑥通鱼盐之货，其民多贾。徐、僮、取虑，⑦则清刻，矜己诺。⑧
<br>
<br>　　<span style="font-size:10.5pt;color:'004060'">注①正义越灭吴则有江淮以北，楚灭越兼有吴越之地，故言“越楚”也。
<br>
<br>　　注②正义沛，徐州沛县也。陈，今陈州也。汝，汝州也。南郡，今荆州也。言从沛郡西至荆州，并西楚也。
<br>
<br>　　注③正义荆州江陵县故为郢，楚之都。
<br>
<br>　　注④正义巫郡、巴郡在江陵之西也。
<br>
<br>　　注⑤集解徐广曰：“在华容。”
<br>
<br>　　注⑥正义夏都阳城。言陈南则楚，西及北则夏，故云“楚夏之交”。
<br>
<br>　　注⑦集解徐广曰：“皆在下邳。”正义取音秋，虑音闾。徐即徐城，故徐国也。僮、取虑二县并在下邳，今泗州。
<br>
<br>　　注⑧正义上音纪。</span>
<br>
<br>　　彭城以东，东海、吴、广陵，此东楚也。①其俗类徐、僮。朐、缯以北，俗则齐。
②浙江南则越。夫吴自阖庐、春申、王濞三人招致天下之喜游子弟，东有海盐之饶，章
山之铜，三江、五湖之利，亦江东一都会也。
<br>
<br>　　<span style="font-size:10.5pt;color:'004060'">注①正义彭城，徐州治县也。东海郡，今海州也。吴，苏州也。广陵，杨州也。言
从徐州彭城历杨州至苏州，并东楚之地。
<br>
<br>　　注②正义朐，其俱反。县在海州。故缯县在沂州之承县。言二县之北，风俗同于齐。</span>
<br>
<br>　　衡山、①九江、②江南、③豫章、④长沙，⑤是南楚也，其俗大类西楚。郢之后徙
寿春，⑥亦一都会也。而合肥受南北潮，⑦皮革、鲍、木输会也。与闽中、干越杂俗，
故南楚好辞，巧说少信。江南卑湿，丈夫早夭。
<br>
<br>　　多竹木。豫章出黄金，⑧长沙出连、锡，然堇堇⑨物之所有，取之不足以更费。⑩
九疑、⑾苍梧以南至儋耳者，⑿与江南大同俗，而杨越多焉。番禺⒀亦其一都会也，珠
玑、犀、檋瑁、果、布之凑。⒁
<br>
<br>　　<span style="font-size:10.5pt;color:'004060'">注①集解徐广曰：“都邾。邾，县，属江夏。”正义故邾城在*(潭)*[黄]州东南百
二十里。
<br>
<br>　　注②正义九江，郡，都阴陵。阴陵故城在濠州定远县西六十五里。
<br>
<br>　　注③集解徐广曰：“高帝所置。江南者，丹阳也，秦置为鄣郡，武帝改名丹阳。”
<br>
<br>　　正义案：徐说非。秦置鄣郡在湖州长城县西南八十里，鄣郡故城是也。汉改为丹阳
郡，徙郡宛陵，今宣州地也。上言吴有章山之铜，明是东楚之地。此言大江之南豫章长
沙二郡，南楚之地耳。徐、裴以为江南丹阳郡属南楚，误之甚矣。
<br>
<br>　　注④正义今洪州也。
<br>
<br>　　注⑤正义今潭州也。十三州志云“有万里沙祠，而西自湘州至东莱万里，故曰长沙
也”。淮南衡山、九江二郡及江南豫章、长沙二郡，并为楚也。
<br>
<br>　　注⑥正义楚考烈王二十二年，自陈徙都寿春，号之曰郢，故言“郢之徙寿春”也。
<br>
<br>　　注⑦集解徐广曰：“在临淮。”正义合肥，县，庐州治也。言江淮之潮，南北俱至
庐州也。
<br>
<br>　　注⑧集解徐广曰：“鄱阳有之。”正义括地志云：“江州浔阳县有黄金山，山出金。”
<br>
<br>　　注⑨正义音谨。
<br>
<br>　　注⑩集解应劭曰：“堇，少也。更，偿也。言金少少耳，取之不足用，顾费用也。”
<br>
<br>　　注⑾集解徐广曰：“山在营道县南。”
<br>
<br>　　注⑿正义今儋州在海中。广州南去京七千余里。言岭南至儋耳之地，与江南大同俗，
而杨州之南，越民多焉。
<br>
<br>　　注⒀正义潘虞二音。今广州。
<br>
<br>　　注⒁集解韦昭曰：“果谓龙眼、离支之属。布，葛布。”</span>
<br>
<br>　　颍川、南阳，夏人之居也。①夏人政尚忠朴，犹有先王之遗风。颍川敦愿。秦末世，迁不轨之民于南阳。南阳西通武关、郧关，②东南受汉、江、淮。宛亦一都会也。俗杂好事，业多贾。其任侠，交通颍川，故至今谓之“夏人”。
<br>
<br>　　<span style="font-size:10.5pt;color:'004060'">注①集解徐广曰：“禹居阳翟。”正义禹居阳城。颍川、南阳皆夏地也。
<br>
<br>　　注②集解徐广曰：“案汉中。一作‘陨’字。”索隐郧音云。正义武关在商州。</span>
<br>
<br>　　地理志云宛西通武关，而无郧关。盖“郧”当为“徇”。徇水上有关，在金州洵阳
县。徐案汉中，是也。徇，亦作“郇”，与郧相似也。
<br>
<br>　　夫天下物所鲜所多，人民谣俗，山东食海盐，山西食盐卤，①领南、沙北②固往往
出盐，大体如此矣。
<br>
<br>　　<span style="font-size:10.5pt;color:'004060'">注①正义谓西方咸地也。坚且咸，即出石盐及池盐。
<br>
<br>　　注②正义谓池、汉之北也。</span>
<br>
<br>　　总之，楚越之地，地广人希，饭稻羹鱼，或火耕而水耨，①果隋②蠃蛤，不待贾而
足，③地埶饶食，无饥馑之患，以故呰窳④偷生，无积聚⑤而多贫。是故江淮以南，无
冻饿之人，亦无千金之家。沂、泗水以北，宜五谷桑麻六畜，地小人觽，数被水旱之害，
民好畜藏，故秦、夏、梁、鲁好农而重民。
<br>
<br>　　三河、宛、陈亦然，加以商贾。齐、赵设智巧，仰机利。燕、代田畜而事蚕。
<br>
<br>　　<span style="font-size:10.5pt;color:'004060'">注①集解徐广曰：“乃遘反。除草也。”正义言风草下种，苗生大而草生小，以水
灌之，则草死而苗无损也。耨，除草也。
<br>
<br>　　注②集解徐广曰：“地理志作‘蓏’。”索隐下音徒火反。注蓏音郎果反。正义隋，
今为“迈”，音同，上古少字也。蠃，力和反。果迈犹迈叠包裹也，今楚越之俗尚有
“裹迈”之语。楚越水乡，足螺鱼鳖，民多采捕积聚，迈叠包裹，煮而食之。班固不晓
“裹迈”之方言，修太史公书述地志，乃改云“果蓏蠃蛤”，非太史公意，班氏失之也。
<br>
<br>　　注③正义贾音古。言楚越地势饶食，不用他贾而自足，无饥馑之患。
<br>
<br>　　注④集解徐广曰：“音紫。呰窳，苟且堕懒之谓也。”骃案：应劭曰“呰，弱也”。
晋灼曰“窳，病也”。索隐上音紫，下音庾。苟且懒惰之谓。应劭云“呰，弱也”。晋
灼曰“窳，病也”。正义案：食螺蛤等物，故多羸弱而足病也。淮南子云“古者民食蠃
蛖之肉，多疹毒之患”也。
<br>
<br>　　注⑤正义言江淮以南有水族，民多食物，朝夕取给以偷生而已。不为积聚，乃多贫
也。</span>
<br>
<br>　　由此观之，贤人深谋于廊庙，论议朝廷，守信死节隐居岩穴之士设为名高者安归乎？
归于富厚也。是以廉吏久，久更富，廉贾归富。①富者，人之情性，所不学而俱欲者也。
故壮士在军，攻城先登，陷阵却敌，斩将搴旗，前蒙矢石，不避汤火之难者，为重赏使
也。其在闾巷少年，攻剽椎埋，劫人作奸，掘頉铸币，任侠并兼，借交报仇，篡逐幽隐，
不避法禁，走死地如骛者，②其实皆为财用耳。今夫赵女郑姬，设形容，揳鸣琴，揄长
袂，蹑利屣，③目挑心招，④出不远千里，不择老少者，奔富厚也。游闲公子，饰冠剑，
连车骑，亦为富贵容也。弋射渔猎，犯晨夜，冒霜雪，驰坑谷，不避猛兽之害，为得味
也。
<br>
<br>　　博戏驰逐，斗鸡走狗，作色相矜，必争胜者，重失负也。医方诸食技术之人，焦神
极能，为重糈也。吏士舞文弄法，刻章伪书，不避刀锯之诛者，没于赂遗也。农工商贾
畜长，固求富益货也。此有知尽能索耳，终不余力而让财矣。
<br>
<br>　　<span style="font-size:10.5pt;color:'004060'">注①集解骃案：归者，取利而不停货也。
<br>
<br>　　注②集解徐广曰：“骛，一作‘流’。”
<br>
<br>　　注③集解徐广曰：“揄音臾。蹑，一作‘跕’。跕音吐协反。屣音山耳反，舞屣也。”
<br>
<br>　　注④正义挑音田鸟反。</span>
<br>
<br>　　谚曰：“百里不贩樵，千里不贩籴。”居之一岁，种之以谷；十岁，树之以木；
<br>
<br>　　百岁，来之以德。德者，人物之谓也。今有无秩禄之奉，爵邑之入，而乐与之比者。
命曰“素封”。①封者食租税，岁率②户二百。千户之君③则二十万，朝觐聘享出其中。
庶民农工商贾，率亦岁万④息二千*(户)*，百万之家则二十万，而更傜租赋出其中。衣
食之欲，恣所好美矣。故曰陆地牧马二百蹄，⑤牛蹄角千，⑥千足羊，泽中千足彘，⑦
水居千石鱼陂，⑧山居千章之材。⑨安邑千树枣；燕﹑秦千树栗；蜀﹑汉﹑江陵千树橘；
淮北﹑常山已南，河济之闲千树萩；陈﹑夏千亩漆；齐﹑鲁千亩桑麻；渭川千亩竹；及
名国万家之城，带郭千亩亩钟之田，⑩若千亩潖茜，⑾千畦姜韭：⑿此其人皆与千户侯
等。然是富给之资也，不窥市井，不行异邑，坐而待收，身有处士之义而取给焉。若至
家贫亲老，妻子软弱，岁时无以祭祀进醵，⒀饮食被服不足以自通，如此不臱耻，则无
所比矣。是以无财作力，少有斗智，⒁既饶争时，⒂此其大经也。今治生不待危身取给，
则贤人勉焉。是故本富为上，末富次之，奸富最下。无岩处奇士之行，而长贫贱，好语
仁义，亦足羞也。
<br>
<br>　　<span style="font-size:10.5pt;color:'004060'">注①索隐谓无爵邑之入，禄秩之奉，则曰“素封”。素，空也。正义言不仕之人自
有园田收养之给，其利比于封君，故曰“素封”也。
<br>
<br>　　注②正义音律。
<br>
<br>　　注③索隐千户之邑，户率二百，故千户二十万。
<br>
<br>　　注④索隐息二千，故百万之家亦二十万。
<br>
<br>　　注⑤集解汉书音义曰：“五十匹。”索隐案：马有四足，二百蹄有五十匹也。汉书则云“马蹄噭千”，所记各异。
<br>
<br>　　注⑥集解汉书音义曰：“百六十七头也。马贵而牛贱，以此为率。”索隐牛足角千。
案：马贵而牛贱，以此为率，则牛有百六十六头有奇也。
<br>
<br>　　注⑦集解韦昭曰；“二百五十头。”索隐韦昭云：“二百五十头。”
<br>
<br>　　注⑧集解徐广曰：“鱼以斤两为计也。”索隐陂音诐。汉书作“皮”，音披。正义言陂泽养鱼，一岁收得千石鱼卖也。
<br>
<br>　　注⑨集解徐广曰：“一作‘楸’。”骃案：韦昭曰“楸木所以为辕，音秋”。索隐
汉书作“千章之萩”，音秋。服虔云：“章，方也。”如淳云：“言任方章者千枚，谓
章，大材也。”乐产云：“萩，梓木也，可以为辕。”
<br>
<br>　　注⑩集解徐广曰：“六斛四斗也。”
<br>
<br>　　注⑾集解徐广曰：“潖音支，鲜支也。茜音倩，一名红蓝，其花染缯赤黄也。”索隐潖音支，鲜支也。茜音倩，一名红蓝花，染缯赤黄也。
<br>
<br>　　注⑿集解徐广曰：“千畦，二十五亩。”骃案：韦昭曰“畦犹陇”索隐韦昭云：
“埒中畦犹陇也，谓五十亩也。”刘熙注孟子云：“今俗以二十五亩为小畦，五十亩为
大畦。”王逸云：“畦犹区也。”
<br>
<br>　　注⒀集解徐广曰：“会聚食。”索隐音渠略反。
<br>
<br>　　注⒁正义言少有钱财，则斗智巧而求胜也。
<br>
<br>　　注⒂正义既饶足钱财，乃逐时争利也。</span>
<br>
<br>　　凡编户之民，富相什则卑下之，伯则畏惮之，千则役，万则仆，物之理也。夫用贫
求富，农不如工，工不如商，刺绣文不如倚市门，此言末业，贫者之资也。
<br>
<br>　　通邑大都，酤一岁千酿，①醯酱千瓨，②浆千甔，③屠牛羊彘千皮，贩谷粜千钟，
④薪焒千车，船长千丈，⑤木千章，⑥竹竿万蜐，⑦其轺车百乘，⑧牛车千两，⑨木器
矶者千枚，⑩铜器千钧，⑾素木铁器若潖茜千石，⑿马蹄躈千，⒀牛千足，羊彘千双，
僮手指千，⒁筋角丹沙千斤，其帛絮细布千钧，文采千匹，榻布皮革千石，⒂漆千斗，
[一六]糱曲盐豉千荅，⒄鲐鮆⒅千斤，鲰千石，鲍千钧，⒆枣栗千石者三之，[二０]狐
杦[二一]裘千皮，羔羊裘千石，[二二]旃席千具，佗果菜千钟，[二三]子贷金钱千贯，
[二四]节驵会，[二五]贪贾三之，廉贾五之，[二六]此亦比千乘之家，其大率也。[二七]
佗杂业不中什二，则非吾财也。[二八]
<br>
<br>　　<span style="font-size:10.5pt;color:'004060'">注①正义酿千瓮。酤醯醋*(云)*[也]。酒酤。
<br>
<br>　　注②集解徐广曰：“长颈罂。”索隐醯醢千灿。闲江反。
<br>
<br>　　注③集解徐广曰：“大罂缶。”索隐酱千檐。下都甘反。汉书作“儋”。孟康曰
“儋，石罂”。石罂受一石，故云儋石。一音都滥反。
<br>
<br>　　注④集解徐广曰：“出谷也。粜音掉也。”
<br>
<br>　　注⑤索隐按：积数长千丈。
<br>
<br>　　注⑥集解汉书音义曰：“洪洞方焒。章，材也。旧将作大匠掌材曰章曹掾。”索隐案：将作大匠掌材曰章曹掾。洪，胡孔反；洞音动。又并如字也。
<br>
<br>　　注⑦集解徐广曰：“古贺反。”索隐竹干万蜐。释名云：“竹曰个，木曰枚。”方言曰：“蜐，枚也。”仪礼﹑礼记字为“蜐”。又功臣表“杨仅入竹三万个”。个蜐古今字也。正义释名云：“竹曰蜐，木曰枚。”
<br>
<br>　　注⑧集解徐广曰：“马车也。”正义轺音遥。说文云：“轺，小车也。”
<br>
<br>　　注⑨正义车一乘为一两。风俗通云：“箱辕及轮，两两而偶之，称两也。”
<br>
<br>　　注⑩集解徐广曰：“矶音休，漆也。”索隐矶者千。上音休。谓漆也。千谓千枚也。
正义颜云“以漆物谓之矶”。又音许昭反。今关东俗器物一再漆者谓之“稍漆”，□矶
声之转耳。今关西俗云黑矶盘，朱*[矶盘]*，两义并通。
<br>
<br>　　注⑾集解徐广曰：“三十斤。”
<br>
<br>　　注⑿集解徐广曰：“百二十斤为石。”骃案：汉书音义曰“素木，素器也”。
<br>
<br>　　注⒀集解徐广曰：“躈音苦吊反，马八护也，音料。”索隐徐广音苦吊反，马八护
也，音料。埤仓云“尻骨谓八护，一曰夜蹄”。小颜云“噭，口也。蹄与口共千，则为
二百匹”。若顾胤则云“上文马二百蹄，比千乘之家，不容亦二百。
<br>
<br>　　则躈谓九窍，通四蹄为十三而成一马，所谓‘生之徒十有三’是也。凡七十六匹马”。
案：亦多于千户侯比，则不知其所。
<br>
<br>　　注⒁集解汉书音义曰：“僮，奴婢也。古者无空手游日，皆有作务，作务须手指，
故曰手指，以别马牛蹄角也。”
<br>
<br>　　注⒂集解徐广曰：“榻音吐合反。”骃案：汉书音义曰“榻布，白叠也”。
<br>
<br>　　索隐荅布。注音吐合反，大颜音吐盍反。案：以为麤厚之布，与皮革同以石而秤，
非白叠布也。吴录云“有九真郡布，名曰白叠”。广志云“叠，毛织也”。正义颜师古
曰：“麤厚之布也。其价贱，故与皮革同重耳，非白叠也。荅者，厚之貌也。”案：白
叠，木绵所织，非中国有也。
<br>
<br>　　注⒃索隐汉书作“漆大斗”。案：谓大斗，大量也。言满量千斗，即今之千桶也。
<br>
<br>　　注⒄集解徐广曰：“或作‘台’，器名有瓵。孙叔然云瓵，瓦器，受斗六升合为瓵。
音贻。”索隐盐豉千盖。下音贻。*[孙]*炎*(反)*说*(文)*云“瓵，瓦器，受斗六合”，
以解此“盖”，非也。案：尚书大传云“文皮千合”，则数两谓之合也。三仓云“椭，
盛盐豉器，音他果反”，则盖或椭之异名耳。
<br>
<br>　　注⒅集解汉书音义曰：“音如楚人言荠，鮆鱼与鲐鱼也。”索隐说文云：“鲐，海
鱼。音胎。鮆鱼，饮而不食，刀鱼也。”尔雅谓之鮤鱼也。鮆音才尔反，又音荠。正义
鲐音台，又音贻。说文云“鲐，海鱼”也。鮆音齐礼反，刀鱼也。
<br>
<br>　　注⒆集解徐广曰：“鲰音辄，膊鱼也。”索隐鲰音辄，一音昨苟反。鲰，小鱼也。
鲍音抱，步饱反，今之鲰鱼也。膊音铺博反。案：破鲍不相离谓之膊，*(儿)**[鱼]*渍
云鲍。声类及韵集虽为此解，而“鲰生”之字见与此同。案：
<br>
<br>　　鲰者，小杂鱼也。正义鲰音族苟反，谓杂小鱼也。鲍，白也。然鲐鮆以斤论，鲍鲰
以千钧论，乃其九倍多，故知鲐是大好者，鲰鲍是杂者也。徐云鲰，膊鱼也。膊，并各
反。谓破开中头尾不相离为鲍，谓之膊关者也，此亦大鱼为之也。
<br>
<br>　　注[二０]索隐案：三之者，三千石也。必三之者，取类上文故也。以枣栗贱，故三
之为三千石也。正义谓三千石也。言枣栗三千石乃与上物相等。
<br>
<br>　　注[二一]索隐下音雕也。正义音雕。
<br>
<br>　　注[二二]索隐羔羊千石。谓秤皮重千石。
<br>
<br>　　注[二三]索隐果菜千种。千种者，言其多也。正义钟，六斛四斗。果菜谓杂果菜，
于山野采取之。
<br>
<br>　　注[二四]索隐案：子谓利息也。贷音土代反。
<br>
<br>　　注[二五]集解徐广曰：“驵音祖朗反，马侩也。”骃案：汉书音义曰“会亦是侩也。
节，节物贵贱也。谓估侩其余利比千乘之家”。索隐案：节者，节贵贱也。驵，旧音祖朗反，今音杢。驵者，度牛马巿；云驵侩者，合市也，音古外反。淮南子云“段干木，晋国之大驵”，注云“干木，度市之魁也”。
<br>
<br>　　注[二六]集解汉书音义曰：“贪贾未当卖而卖，未可买而买，故得利少，而十得三。
廉贾贵而卖，贱乃买，故十得五。”
<br>
<br>　　注[二七]正义率音律。
<br>
<br>　　注[二八]正义言杂恶业，而不在什分中得二分之利者，非世之美财也。</span>
<br>
<br>　　请略道当世千里之中，贤人所以富者，令后世得以观择焉。
<br>
<br>　　蜀卓氏之先，①赵人也，用铁冶富。秦破赵，迁卓氏。卓氏见虏略，独夫妻推辇，
行诣迁处。诸迁虏少有余财，争与吏，求近处，处葭萌。②唯卓氏曰：“此地狭薄。吾闻汶山之下，③沃野，下有蹲鸱，④至死不饥。民工于市，易贾。”乃求远迁。致之临邛，大喜，即铁山鼓铸，运筹策，⑤倾滇蜀之民，⑥富至僮千人。⑦
田池射猎之乐，拟于人君。
<br>
<br>　　<span style="font-size:10.5pt;color:'004060'">注①集解徐广曰：“卓，一作‘淖’。”索隐注“卓，一作‘淖’”，并音斲，一
音闹。淖亦音泥淖，亦是姓，故齐有淖齿，汉有淖盖，与卓氏同出，或以同音淖也。
<br>
<br>　　注②集解徐广曰：“属广汉。”正义葭萌，今利州县也。
<br>
<br>　　注③索隐汶山下。上音琒也。正义汶音懡。
<br>
<br>　　注④集解徐广曰：“古‘蹲’字作‘踆’。”骃案：汉书音义曰“水乡多鸱，其山
下有沃野灌溉。一曰大芋”。正义蹲鸱，芋也。言邛州临邛县其地肥又沃，平野有大芋
等也。华阳国志云汶山郡都安县有大芋如蹲鸱也。
<br>
<br>　　注⑤索隐汉书云“运筹以贾滇”。
<br>
<br>　　注⑥正义滇，一作“沮”。汉书亦作“滇*(池)**[蜀]*”。今益州郡有蜀州，亦因
旧名及汉江为名。江在益州，南入导江，非汉中之汉江也。
<br>
<br>　　注⑦索隐汉书及相如列传并云“八百人”也。</span>
<br>
<br>　　程郑，山东迁虏也，亦冶铸，贾椎髻之民，①富埒卓氏，②俱居临邛。
<br>
<br>　　<span style="font-size:10.5pt;color:'004060'">注①索隐魋结之人。上音椎髻，谓通贾南越也。
<br>
<br>　　注②索隐埒者，邻畔，言邻相次。</span>
<br>
<br>　　宛孔氏之先，梁人也，用铁冶为业。秦伐魏，迁孔氏南阳。大鼓铸，规陂池，连车
骑，游诸侯，因通商贾之利，有游闲公子之赐与名。①然其赢得过当，愈于纤啬，②家
致富数千金，故南阳行贾尽法孔氏之雍容。
<br>
<br>　　<span style="font-size:10.5pt;color:'004060'">注①集解韦昭曰：“优游闲暇也。”索隐谓通赐与于游闲公子，得其名。
<br>
<br>　　注②索隐谓孔氏以资给诸侯公子，既已得赐与之名，又蒙其所得之赢过于本资，故
云“过当”，乃胜于细碎俭啬之贾也。纤，细也。方言云“纤，小也。愈，胜也”。正
义音色。啬，吝也。言孔氏连车骑，游于诸侯，以资给之，兼通商贾之利，乃得游闲公
子交名。然其通计赢利，过于所资给饷遗之当，犹有交游公子雍容，而胜于悭也。</span>
<br>
<br>　　鲁人俗俭啬，而曹邴氏①尤甚，以铁冶②起，富至巨万。然家自父兄子孙约，俛有
拾，仰有取，贳贷行贾篃郡国。邹﹑鲁以其故多去文学而趋利者，以曹邴氏也。
<br>
<br>　　<span style="font-size:10.5pt;color:'004060'">注①索隐邴音柄也。
<br>
<br>　　注②集解徐广曰：“鲁县出铁。”</span>
<br>
<br>　　齐俗贱奴虏，而刀闲①独爱贵之。桀黠奴，人之所患也，唯刀闲收取，使之逐渔盐
商贾之利，或连车骑，交守相，然愈益任之。终得其力，起富数千万。故曰“宁爵毋刀”，②言其能使豪奴自饶而尽其力。
<br>
<br>　　<span style="font-size:10.5pt;color:'004060'">注①索隐上音雕，姓也。闲，如字。正义刀，丁遥反，姓名。
<br>
<br>　　注②集解汉书音义曰：“奴自相谓曰：‘宁欲免去作民有爵邪？将止为刀氏作奴乎？’
毋，发声语助。”索隐案奴自相谓曰：“宁免去求官爵邪？”曰：“无刀。”无刀，相
止之辞也，言不去，止为刀氏作奴也。</span>
<br>
<br>　　周人既纤，①而师史②尤甚，转毂以百数，贾郡国，无所不至。洛阳街居在齐秦楚
赵之中，③贫人学事富家，相矜以久贾，④数过邑不入门，设任此等，故师史能致七千
万。
<br>
<br>　　<span style="font-size:10.5pt;color:'004060'">注①集解汉书音义曰：“俭，啬也。”
<br>
<br>　　注②索隐师，姓；史，名。正义师史，人姓名。
<br>
<br>　　注③正义洛阳在齐秦楚赵之中，其街巷贫人，学于富家，相矜以久贾诸国，皆数历
里邑不入其门，故前云“洛阳东贾齐﹑鲁，南贾梁﹑楚”是也。
<br>
<br>　　注④集解汉书音义曰：“谓街巷居民无田地，皆相矜久贾在此诸国也。”</span>
<br>
<br>　　宣曲①任氏之先，为督道仓吏。②秦之败也，豪杰皆争取金玉，而任氏独窖仓粟。
③楚汉相距荥阳也，民不得耕种，米石至万，而豪杰金玉尽归任氏，任氏以此起富。富
人争奢侈，而任氏折节为俭，力田畜。田畜人争取贱贾，④任氏独取贵善。⑤富者数世。
然任公家约，非田畜所出弗衣食，公事不毕则身不得饮酒食肉。以此为闾里率，故富而
主上重之。
<br>
<br>　　<span style="font-size:10.5pt;color:'004060'">注①集解徐广曰：“高祖功臣有宣曲侯。”索隐韦昭云：“地名。高祖功有宣曲侯。”
上林赋云“西驰宣曲”，当在京辅，今阙其地。正义案：其地合在关内。张揖云“宣曲，宫名，在昆池西也”。
<br>
<br>　　注②集解汉书音义曰：“若今吏督租谷使上道输在所也。”韦昭曰：“督道，秦时
边县名。”
<br>
<br>　　注③集解徐广曰：“窖音校，穿地以藏也。”
<br>
<br>　　注④索隐晋灼云：“争取贱贾金玉也。”正义音价也。
<br>
<br>　　注⑤索隐谓买物必取贵而善者，不争贱价也。</span>
<br>
<br>　　塞之斥也，①唯桥姚②已致马千匹，③牛倍之，羊万头，粟以万钟计。
<br>
<br>　　吴楚七国兵起时，长安中列侯封君行从军旅，赍贷子钱，④子钱家以为侯邑国在关
东，关东成败未决，莫肯与。唯无盐氏出捐千金贷，⑤其息什之。⑥三月，吴楚平，一
岁之中，则无盐氏之息什倍，用此富埒关中。
<br>
<br>　　<span style="font-size:10.5pt;color:'004060'">注①集解汉书音义曰：“边塞主斥侯卒也。唯此人能致富若此。”索隐孟康云：“边塞主斥候之卒也。”又案：斥，开也，相如传云“边塞益斥”是也。正义孟康
云：“边塞主斥候卒也。唯此人能致富若此。”颜云：“塞斥者，言国斥开边塞，更令
宽广，故桥姚得恣其畜牧也。”
<br>
<br>　　注②索隐桥姓，姚名。正义姓桥，名姚也。
<br>
<br>　　注③索隐言桥姚因斥塞而致此资。风俗通云：“马称匹者，俗说云相马及君子与人
相匹，故云匹。或说马夜行目照前四丈，故云一匹。或说度马纵横适得一匹。”又韩诗
外传云：“孔子与颜回登山，望见一匹练，前有蓝，视之果马，马光景一匹长也。”
<br>
<br>　　注④索隐赍音子稽反。货，假也，音吐得反。与人物云赍。周礼注“赍所给与”也。
<br>
<br>　　注⑤索隐吐代反。
<br>
<br>　　注⑥索隐谓出一得十倍。</span>
<br>
<br>　　关中富商大贾，大抵尽诸田，田啬﹑田兰。韦家栗氏，安陵﹑杜杜氏，①亦巨万。
<br>
<br>　　<span style="font-size:10.5pt;color:'004060'">注①集解徐广曰：“安陵及杜，二县名，各有杜姓也。宣帝以杜为杜陵。”</span>
<br>
<br>　　此其章章尤异者也。①皆非有爵邑奉禄弄法犯奸而富，尽椎埋去就，与时俯仰，获
其赢利，以末致财，用本守之，以武一切，用文持之，变化有概，故足术也。若至力农
畜，工虞商贾，为权利以成富，大者倾郡，中者倾县，下者倾乡里者，不可胜数。
<br>
<br>　　<span style="font-size:10.5pt;color:'004060'">注①集解徐广曰：“异，一作‘淑’，又作‘较’。”</span>
<br>
<br>　　夫纤啬筋力，治生之正道也，而富者必用奇胜。田农，掘业，①而秦扬以盖一州。
②掘頉，奸事也，而田叔以起。博戏，恶业也，而桓发③用*(之)*富。行贾，丈夫贱行
也，而雍乐成以饶。贩脂，④辱处也，而雍伯千金。⑤卖浆，小业也，而张氏千万。洒
削，⑥薄技也，而郅氏鼎食。胃脯，⑦简微耳，浊氏连骑。马医，浅方，张里击钟。此
皆诚壹之所致。
<br>
<br>　　<span style="font-size:10.5pt;color:'004060'">注①集解徐广曰：“古‘拙’字亦作‘掘’也。”
<br>
<br>　　注②索隐汉书作“甲一州”。服虔云：“富为州之中第一。”
<br>
<br>　　注③索隐汉书作“稽发”。正义桓发，人姓名。
<br>
<br>　　注④正义说文云“戴角者脂，无角者膏”也。
<br>
<br>　　注⑤集解徐广曰：“雍，一作‘翁’。”索隐雍，于恭反。汉书作“翁伯”也。
<br>
<br>　　注⑥集解徐广曰：“洒，或作‘细’。”骃案：汉书音义曰“治刀剑名”。索隐上
音先礼反，削刀者名。洒削，谓摩刀以水洒之。又方言云“剑削，关东谓之削，音肖”。
削，一依字读也。
<br>
<br>　　注⑦索隐晋灼云：“太官常以十月作沸汤羊胃，以末椒姜粉之讫，暴使燥，则谓
之脯，故易售而致富。”正义案：胃脯谓和五味而脯美，故易售。</span>
<br>
<br>　　由是观之，富无经业，则货无常主，能者辐凑，不肖者瓦解。千金之家比一都之君，
巨万者乃与王者同乐。岂所谓“素封”者邪？非也？

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="130.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/129.htm by HTTrack Website Copier/3.x [XR&CO'2007], Thu, 21 Mar 2013 04:01:08 GMT -->
</html>
