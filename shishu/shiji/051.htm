<html>

<!-- Mirrored from www.my285.com/shishu/shiji/051.htm by HTTrack Website Copier/3.x [XR&CO'2007], Thu, 21 Mar 2013 03:59:40 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷五十一&nbsp;&nbsp;荆燕世家　第二十一

</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　荆王刘贾者，①诸刘，不知其何属②初起时。汉王元年，还定三秦，刘贾为将军，
定塞地，③从东击项籍。
<br>
<br>　　<span style="font-size:10.5pt;color:'004060'">注①正义年表云都吴也。
<br>
<br>　　注②集解汉书贾，高帝从父兄。索隐按：注引汉书，云贾，高祖从父兄，则班固或
别有所见也。
<br>
<br>　　注③索隐贾将兵定塞地，塞即桃林之塞。</span>
<br>
<br>　　汉四年，汉王之败成皋，北渡河，得张耳﹑韩信军，军修武，深沟高垒，使刘贾将
二万人，骑数百，渡白马津入楚地，①烧其积聚，以破其业，无以给项王军食。已而楚
兵击刘贾，贾辄壁不肯与战，而与彭越相保。
<br>
<br>　　<span style="font-size:10.5pt;color:'004060'">注①正义括地志云：“黎阳，一名白马津，在滑州白马县北三十里。”按：贾从此
津南过入楚地也。</span>
<br>
<br>　　汉五年，汉王追项籍至固陵，①使刘贾南渡淮围寿春。②还至，使人闲招楚大司马
周殷。周殷反楚，佐刘贾举九江，迎武王黥布兵，皆会垓下，共击项籍。汉王因使刘贾
将九江兵，与太尉卢绾西南击临江王共尉。③共尉已死，以临江为南郡。④
<br>
<br>　　<span style="font-size:10.5pt;color:'004060'">注①集解徐广曰：“在阳夏。”正义括地志云：“固陵，陵名。在陈州宛丘县西北
四十二里。”
<br>
<br>　　注②正义今寿州寿春县是也。
<br>
<br>　　注③索隐共敖之子。
<br>
<br>　　注④正义今荆州也。</span>
<br>
<br>　　汉六年春，会诸侯于陈，①废楚王信，囚之，分其地为二国。当是时也，高祖子幼，
昆弟少，又不贤，欲王同姓以镇天下，乃诏曰：“将军刘贾有功，及择子弟可以为王者。”
髃臣皆曰：“立刘贾为荆王，王淮东五十二城；②高祖弟交为楚王，王淮西三十六城。”
③因立子肥为齐王。始王昆弟刘氏也。
<br>
<br>　　<span style="font-size:10.5pt;color:'004060'">注①正义今陈州也。
<br>
<br>　　注②索隐按：表云刘贾都吴。又汉书以东阳郡封贾。东阳即临淮，故云淮东也。正
义括地志云西北四十里，盖此县是也。
<br>
<br>　　注③正义淮以西徐﹑泗﹑濠等州也。</span>
<br>
<br>　　高祖十一年秋，淮南王黥布反，东击荆。荆王贾与战，不胜，走富陵，①为布军所
杀。高祖自击破布。十二年，立沛侯刘濞为吴王，王故荆地。
<br>
<br>　　<span style="font-size:10.5pt;color:'004060'">注①索隐地理志县名，属临淮。正义括地志云：“富陵故城在楚州盱眙县东北六十
里。”</span>
<br>
<br>　　燕王刘泽者，诸刘远属也。①高帝三年，泽为郎中。高帝十一年，泽以将军击陈豨，
得王黄，为营陵侯。②
<br>
<br>　　<span style="font-size:10.5pt;color:'004060'">注①集解汉书曰：“泽，高祖从祖昆弟。”索隐按：注引汉书云高祖从祖昆弟。
又楚汉春秋田子春说张卿云“刘泽，宗家也”。按言“宗家”，似疏远矣。然则班
固言“从祖昆弟”，当别有所见矣。
<br>
<br>　　注②索隐地理志县名，在北海。正义括地志云：“营陵故城在青州北海县南三十里。”</span>
<br>
<br>　　高后时，齐人田生①游乏资，以画干营陵侯泽。②泽大说之，用金二百斤为田生寿。
田生已得金，即归齐。二年，泽使人谓田生曰：“弗与矣。”③田生如长安，不见泽，
而假大宅，令其子求事吕后所幸大谒者张子卿。④居数月，田生子请张卿临，亲修具。
张卿许往。田生盛帷帐共具，譬如列侯。张卿惊。酒酣，乃屏人说张卿曰：“臣观诸侯
王邸弟百余，皆高祖一切功臣。⑤今吕氏雅故本推毂高帝就天下，⑥功至大，又亲戚太
后之重。太后春秋长，诸吕弱，太后欲立吕产为*(吕)*王，王代。太后又重发之，⑦恐
大臣不听。今卿最幸，大臣所敬，何不风大臣以闻太后，太后必喜。诸吕已王，万户侯
亦卿之有。⑧太后心欲之，而卿为内臣，不急发，恐祸及身矣。”张卿大然之，乃风大
臣语太后。太后朝，因问大臣。大臣请立吕产为吕王。太后赐张卿千斤金，张卿以其半
与田生。田生弗受，因说之曰：“吕产王也，诸大臣未大服。今营陵侯泽，诸刘，为大
将军，独此尚觖望。⑨今卿言太后，列十余县王之，彼得王，喜去，诸吕王益固矣。”
<br>
<br>　　张卿入言，太后然之。乃以营陵侯刘泽为琅邪王。琅邪王乃与田生之国。田生劝泽
急行，毋留。出关，太后果使人追止之，已出，即还。
<br>
<br>　　<span style="font-size:10.5pt;color:'004060'">注①集解晋灼曰：“楚汉春秋田子春。”
<br>
<br>　　注②集解服虔曰：“以计画干之也。”文颖曰：“以工画得宠也。”索隐画，一音
“计画”之“画”，又音“图画”之“画”，两家义并通也。
<br>
<br>　　注③集解孟康曰：“与，党与。言不复与我为与也。”文颖曰：“不得与汝相知。”
<br>
<br>　　注④集解徐广曰：“名泽。”骃案：如淳曰阉人也。
<br>
<br>　　注⑤索隐按：此一切犹一例，同时也，非如他一切训权时也。
<br>
<br>　　注⑥集解如淳曰：“吕公知高祖相贵，以女妻之，推毂使为长者。”瓒曰：“谓诸
吕共推毂高祖征伐成帝业。雅，正意也。”索隐按：雅训素也。谓吕氏素心奉推高祖取
天下，若人推毂欲前进涂然也，此略同臣瓒之意也。推音昌谁反。
<br>
<br>　　注⑦集解文颖曰：“欲发之，恐大臣不听。”邓展曰：“重难发事。”
<br>
<br>　　注⑧正义高后纪云封张卿为建陵侯。
<br>
<br>　　注⑨索隐觖音决，又音企。</span>
<br>
<br>　　及太后崩，琅邪王泽乃曰：“帝少，诸吕用事，刘氏孤弱。”乃引兵与齐王合谋西，
①欲诛诸吕。至梁，闻汉遣灌将军屯荥阳，泽还兵备西界，遂跳驱至长安。②代王亦从
代至。诸将相与琅邪王共立代王为天子。天子乃徙泽为燕王，乃复以琅邪予齐，复故地。③
<br>
<br>　　<span style="font-size:10.5pt;color:'004060'">注①集解汉书音义曰：“泽至齐，为齐王所劫，不得去。乃说王，求诣京师，齐具
车送之。不为本与齐合谋也。”索隐按：汉书齐王传云使祝午劫琅邪王至齐，因留琅邪
王不得反国。泽乃说求入关，齐乃送之。与此文不同者，刘氏以为燕﹑齐两史各言其主
立功之夡，太史公闻疑传疑，遂各记之，则所谓实录。
<br>
<br>　　注②集解汉书音义曰：“跳驱，驰至长安也。”索隐跳，他雕反，脱独去也。又音条，谓疾去也。
<br>
<br>　　注③集解李奇曰：“本齐地，分以王泽，今复与齐也。”</span>
<br>
<br>　　泽王燕二年，薨，谥为敬王。传子嘉，为康王。
<br>
<br>　　至孙定国，与父康王姬奸，生子男一人。夺弟妻为姬。与子女三人奸。定国有所欲
诛杀臣肥如令郢人，①郢人等告定国，定国使谒者以他法劾捕格杀郢人以灭口。至元朔
元年，郢人昆弟复上书具言定国阴事，以此发觉。诏下公卿，皆议曰：“定国禽兽行，
乱人伦，逆天，当诛。”上许之。定国自杀，国除为郡。
<br>
<br>　　<span style="font-size:10.5pt;color:'004060'">注①集解如淳曰：“定国自欲有所杀余臣，肥如令郢人以告之。”索隐按：如淳意
以肥如亦臣名，令郢人以告定国也。小颜以为定国欲有所诛杀余臣，而肥如令郢人乃告
定国也。然按地理志，肥如在辽西也。</span>
<br>
<br>　　太史公曰：荆王王也，由汉初定，天下未集，故刘贾虽属疏，然以策为王，填江淮
之闲。刘泽之王，权激吕氏，①然刘泽卒南面称孤者三世。事发相重，②岂不为伟乎！③
<br>
<br>　　<span style="font-size:10.5pt;color:'004060'">注①索隐按：谓田子春欲王刘泽，先使张卿说封吕产，乃恐以大臣觖望，泽卒得王，
故为权激诸吕也。
<br>
<br>　　注②集解晋灼曰：“泽以金与田生以事张卿，张卿言之吕后，而刘泽得王，故曰
‘事发相重’。或曰事起于相重也。”索隐按：谓先发吕氏令重，我亦得其功，是事发
相重也。
<br>
<br>　　注③索隐伟者盛也，盖盛其能激发也。</span>
<br>
<br>　　【索隐述赞】刘贾初从，首定三秦。既渡白马，遂围寿春。始迎黥布，绝闲周殷。
赏功胙士，与楚为邻。营陵始爵，勋由击陈。田生游说，受赐千斤。权激诸吕，事发荣
身。徙封传嗣，亡于郢人。
</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="052.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/051.htm by HTTrack Website Copier/3.x [XR&CO'2007], Thu, 21 Mar 2013 03:59:40 GMT -->
</html>
