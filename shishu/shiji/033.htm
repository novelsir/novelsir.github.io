<html>

<!-- Mirrored from www.my285.com/shishu/shiji/033.htm by HTTrack Website Copier/3.x [XR&CO'2007], Thu, 21 Mar 2013 03:59:22 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷三十三&nbsp;&nbsp;鲁周公世家　第三
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　周公旦者，周武王弟也。①自文王在时，旦为子孝，②笃仁，异于髃子。
<br>
<br>　　及武王即位，旦常辅翼武王，用事居多。武王九年，东伐至盟津，周公辅行。
<br>
<br>　　十一年，伐纣，至牧野，③周公佐武王，作牧誓。破殷，入商宫。已杀纣，周公把
大钺，召公把小钺，以夹武王，衅社，告纣之罪于天，及殷民。释箕子之囚。封纣子武
庚禄父，使管叔﹑蔡叔傅之，以续殷祀。篃封功臣同姓戚者。
<br>
<br>　　封周公旦于少昊之虚曲阜，④是为鲁公。周公不就封，留佐武王。
<br>
<br>　　<span style="font-size:10.5pt;color:'004060'">注①集解谯周曰：“以太王所居周地为其采邑，故谓周公。”索隐周，地名，在岐
山之阳，本太王所居，后以为周公之菜邑，故曰周公。即今之扶风雍东北故周城是也。
谥曰周文公，见国语。
<br>
<br>　　注②索隐邹诞本“孝”作“敬”也。
<br>
<br>　　注③正义韂州即牧野之地，东北去朝歌七十三里。
<br>
<br>　　注④正义括地志云：“兖州曲阜县外城即鲁公伯禽所筑也。”</span>
<br>
<br>　　武王克殷二年，天下未集，武王有疾，不豫，髃臣惧，太公﹑召公乃缪卜。①周公
曰：“未可以戚我先王。”②周公于是乃自以为质，设三坛，周公北面立，戴璧秉圭，
③告于太王﹑王季﹑文王。④史策祝曰：⑤“惟尔元孙王发，勤劳阻疾。⑥若尔三王是
有负子之责于天，以旦代王发之身。⑦旦巧能，多材多蓺，能事鬼神。⑧乃王发不如旦
多材多蓺，不能事鬼神。乃命于帝庭，敷佑四方，⑨用能定汝子孙于下地，四方之民罔
不敬畏。⑩无坠天之降葆命，我先王亦永有所依归。⑾今我其即命于元龟，⑿尔之许我，
我以其璧与圭归，以俟尔命。⒀尔不许我，我乃屏璧与圭。”⒁周公已令史策告太王﹑
王季﹑文王，欲代武王发，于是乃即三王而卜。卜人皆曰吉，发书视之，信吉。⒂周公
喜，开钥，乃见书遇吉。⒃周公入贺武王曰：“王其无害。旦新受命三王，维长终是图。⒄兹道能念予一人。”⒅周公藏其策金
縢匮中，⒆诫守者勿敢言。明日，武王有瘳。
<br>
<br>　　<span style="font-size:10.5pt;color:'004060'">注①集解徐广曰：“古书‘穆’字多作‘缪’。”
<br>
<br>　　注②集解孔安国曰：“戚，近也。未可以死近先王也。”郑玄曰：“二公欲就文王
庙卜。戚，忧也。未可忧怖我先王也。”
<br>
<br>　　注③集解孔安国曰：“璧以礼神，圭以为贽。”
<br>
<br>　　注④集解孔安国曰：“告谓祝辞。”
<br>
<br>　　注⑤集解孔安国曰：“史为策书祝*(祠)**[词]*也。”郑玄曰：“策，周公所作，
谓简书也。祝者读此简书，以告三王。”
<br>
<br>　　注⑥集解徐广曰：“阻，一作‘淹’。”
<br>
<br>　　注⑦集解孔安国曰：“大子之责，谓疾不可救也。不可救于天，则当以旦代之。
<br>
<br>　　死生有命，不可请代，圣人□臣子之心以垂世教。”索隐尚书“负”为“丕”，今
此为“负”者，谓三王负于上天之责，故我当代之。郑玄亦曰“丕”读曰“负”。
<br>
<br>　　注⑧集解孔安国曰：“言可以代武王之意。”
<br>
<br>　　注⑨集解马融曰：“武王受命于天帝之庭，布其道以佑助四方。”
<br>
<br>　　注⑩集解孔安国曰：“言武王用受命帝庭之故，能定先人子孙于天下，四方之民无
不敬畏也。”
<br>
<br>　　注⑾集解孔安国曰：“言不救，则坠天宝命也；救之，则先王长有所依归矣。”郑玄曰：“降，下也。宝犹神也。有所依归，为宗庙之主也。”正义坠，直类反。
<br>
<br>　　注⑿集解孔安国曰：“就受三王之命于元龟，卜知吉凶者也。”马融曰：“元龟，
大龟也。”
<br>
<br>　　注⒀集解孔安国曰：“许谓疾瘳。待命，当以事神也。”马融曰：“待汝命。武王当愈，我当死也。”
<br>
<br>　　注⒁集解孔安国曰：“不许，不愈也。屏，藏。言不得事神。”
<br>
<br>　　注⒂集解孔安国曰：“占兆书也。”
<br>
<br>　　注⒃集解王肃曰：“钥，藏占兆书管也。”
<br>
<br>　　注⒄集解孔安国曰：“我新受三王命，武王维长终是谋周之道。”
<br>
<br>　　注⒅集解马融曰：“一人，天子也。”郑玄曰：“兹，此也。”
<br>
<br>　　注⒆集解孔安国曰：“藏之于匮，缄之以金，不欲人开也。”</span>
<br>
<br>　　其后武王既崩，成王少，在强葆之中。①周公恐天下闻武王崩而畔，周公乃践阼代
成王摄行政当国。管叔及其髃弟流言于国曰：“周公将不利于成王。”②周公乃告太公
望﹑召公奭曰：“我之所以弗辟③而摄行政者，恐天下畔周，无以告我先王太王﹑王季
﹑文王。三王之忧劳天下久矣，于今而后成。武王蚤终，成王少，将以成周，我所以为
之若此。”于是卒相成王，而使其子伯禽代就封于鲁。周公戒伯禽曰：“我文王之子，
武王之弟，成王之叔父，我于天下亦不贱矣。然我一沐三捉发，一饭三吐哺，起以待士，
犹恐失天下之贤人。子之鲁，慎无以国骄人。”
<br>
<br>　　<span style="font-size:10.5pt;color:'004060'">注①索隐强葆即“襁褓”，古字少，假借用之。正义强阔八寸，长八尺，用约小儿
于背而负行。葆，小儿被也。
<br>
<br>　　注②集解孔安国曰：“放言于国，以诬周公，以惑成王也。”
<br>
<br>　　注③正义音避。</span>
<br>
<br>　　管﹑蔡﹑武庚等果率淮夷而反。周公乃奉成王命，兴师东伐，作大诰。遂诛管叔，
杀武庚，放蔡叔。收殷余民，以封康叔于韂，封微子于宋，以奉殷祀。宁淮夷东土，二
年而毕定。诸侯咸服宗周。
<br>
<br>　　天降祉福，唐叔得禾，异母同颖，①献之成王，成王命唐叔以馈周公于东土，作馈
禾。
<br>
<br>　　周公既受命禾，嘉天子命，②作嘉禾。东土以集，周公归报成王，乃为诗贻王，命
之曰鸱鸮。③王亦未敢训周公。④
<br>
<br>　　<span style="font-size:10.5pt;color:'004060'">注①集解徐广曰：“一作‘穗’。颖即穗也。”索隐尚书曰“异亩”，此“母”义
并通。邹诞本同。
<br>
<br>　　注②集解徐广曰：“嘉，一作‘鲁’，今书序作‘旅’也。”索隐徐广云一作“鲁”，
“鲁”字误也。今书序作“旅”。史记嘉天子命，于文亦得，何须作“嘉旅”？
<br>
<br>　　注③集解毛诗序曰：“成王未知周公之志，公乃为诗以遗王，名之曰鸱鸮。”毛传曰：“鸱鸮，□塇也。”
<br>
<br>　　注④集解徐广曰：“训，一作‘诮’。”索隐按：尚书作“诮”。诮，让也。此作
“训”，字误耳，义无所通。徐氏合定其本，何须云一作“诮”也！</span>
<br>
<br>　　成王七年二月乙未，王朝步自周，至丰，①使太保召公先之雒相土。②其三月，周
公往营成周雒邑，③卜居焉，曰吉，遂国之。
<br>
<br>　　<span style="font-size:10.5pt;color:'004060'">注①集解马融曰：“周，镐京也。丰，文王庙所在。朝者，举事上朝，将即土中易
都，大事，故告文王﹑武王庙。”郑玄曰：“步，行也，堂下谓之步。丰﹑镐异邑，而
言步者，告武王庙即行，出庙入庙，不以为远，为父恭也。”索隐丰，文王所作邑。后
武王都镐，于丰立文王庙。按：丰在鄠县东，临丰水，东去镐二十五里也。
<br>
<br>　　注②集解郑玄曰：“相，视也。”
<br>
<br>　　注③集解公羊传曰：“成周者何？东周也。”何休曰：“名为成周者，周道始成，
王所都也。”</span>
<br>
<br>　　成王长，能听政。于是周公乃还政于成王，成王临朝。周公之代成王治，南面倍依
以朝诸侯。①及七年后，还政成王，北面就臣位，堏堏如畏然。②
<br>
<br>　　<span style="font-size:10.5pt;color:'004060'">注①集解礼记曰：“周公朝诸侯于明堂之位，天子负斧依，南向而立。”郑玄曰：
“周公摄王位，以明堂之礼仪朝诸侯也。不于宗庙，避王也。天子，周公也。
<br>
<br>　　负之言倍也。斧依，为斧文屏风于户牖之闲，周公于前立也。”
<br>
<br>　　注②集解徐广曰：“堏堏，谨敬貌也。见三苍，音穷穷。一本作‘夔夔’也。”</span>
<br>
<br>　　初，成王少时，病，周公乃自揃其蚤沉之河，以祝于神曰：“王少未有识，奸神命
者乃旦也。”亦藏其策于府。成王病有瘳。及成王用事，人或谮周公，周公奔楚。①成
王发府，见周公祷书，乃泣，反周公。
<br>
<br>　　<span style="font-size:10.5pt;color:'004060'">注①索隐经典无文，其事或别有所出。而谯周云“秦既燔书，时人欲言金縢之事，
失其本末，乃云‘成王少时病，周公祷河欲代王死，藏祝策于府。成王用事，人谗周公，
周公奔楚。成王发府见策，乃迎周公’”，又与蒙恬传同，事或然也。</span>
<br>
<br>　　周公归，恐成王壮，治有所淫佚，乃作多士，作毋逸。毋逸称：“为人父母，为业
至长久，子孙骄奢忘之，以亡其家，为人子可不慎乎！故昔在殷王中宗，严恭敬畏天命，
自度①治民，震惧不敢荒宁，②故中宗飨国七十五年。其在高宗，③久劳于外，为与小
人，④作其即位，乃有亮闇，三年不言，⑤言乃讙，⑥不敢荒宁，密靖殷国，⑦至于小
大无怨，⑧故高宗飨国五十五年。⑨其在祖甲，⑩不义惟王，久为小人⑾于外，知小人
之依，能保施小民，不侮鳏寡，⑿故祖甲飨国三十三年。”⒀多士称曰：“自汤至于帝
乙，无不率祀明德，帝无不配天者。⒁在今后嗣王纣，诞淫厥佚，不顾天及民之从也。
⒂其民皆可诛。”*(周多士)*“文王日中昃不暇食，飨国五十年。”作此以诫成王。
<br>
<br>　　<span style="font-size:10.5pt;color:'004060'">注①集解孔安国曰：“用法度也。”
<br>
<br>　　注②集解马融曰：“知民之劳苦，不敢荒废自安也。”
<br>
<br>　　注③正义武丁也。
<br>
<br>　　注④集解孔安国曰：“父小乙使之久居人闲，劳是稼穑，与小人出入同事也。”
<br>
<br>　　马融曰：“武丁为太子时，其父小乙使行役，有所劳役于外，与小人从事，知小人
艰难劳苦也。”郑玄曰：“为父小乙将师役于外也。”
<br>
<br>　　注⑤集解孔安国曰：“武丁起其即王位，则小乙死，乃有信嘿，三年不言，言孝行
着也。”郑玄曰：“楣谓之梁，闇谓庐也。”
<br>
<br>　　注⑥集解郑玄曰：“讙，喜悦也。言乃喜悦，则臣民望其言久矣。”
<br>
<br>　　注⑦集解马融曰：“密，安也。”
<br>
<br>　　注⑧集解孔安国曰：“小大之政，民无怨者，言无非也。”
<br>
<br>　　注⑨集解尚书云五十九年。
<br>
<br>　　注⑩集解孔安国﹑王肃曰：“祖甲，汤孙太甲也。”马融﹑郑玄曰：“祖甲，武丁
子帝甲也。”索隐孔安国以为汤孙太甲，马融﹑郑玄以为武丁子帝甲。按：纪年太甲唯得十二年，此云祖甲享国三十三年，知祖甲是帝甲明矣。
<br>
<br>　　注⑾集解孔安国曰：“为王不义，久为小人之行，伊尹放之桐宫。”马融曰：“祖甲有兄祖庚，而祖甲贤，武丁欲立之，祖甲以王废长立少不义，逃亡民闲，故曰‘不义惟王，久为小人’也。武丁死，祖庚立。祖庚死，祖甲立。”
<br>
<br>　　注⑿集解孔安国曰：“小人之所依，依仁政也。故能安顺于觽民，不敢侮慢惸独也。”
<br>
<br>　　注⒀集解王肃曰：“先中宗后祖甲，先盛德后有过也。”
<br>
<br>　　注⒁集解孔安国曰：“无敢失天道者，故无不配天也。”
<br>
<br>　　注⒂集解徐广曰：“一作‘敬之’也。”骃案：马融曰“纣大淫乐其逸，无所能顾
念于天施显道于民而敬之也”。</span>
<br>
<br>　　成王在丰，天下已安，周之官政未次序，于是周公作周官，官别其宜，作立政，①
以便百姓。百姓说。
<br>
<br>　　<span style="font-size:10.5pt;color:'004060'">注①集解孔安国曰：“周公既致政成王，恐其怠忽，故以君臣立政为戒也。”</span>
<br>
<br>　　周公在丰，病，将没，曰：“必葬我成周，①以明吾不敢离成王。”周公既卒，成
王亦让，葬周公于毕，②从文王，以明予小子不敢臣周公也。
<br>
<br>　　<span style="font-size:10.5pt;color:'004060'">注①集解徐广曰：“韂世家云管叔欲袭成周，然则或说尚书者不以成周为洛阳乎？
诸侯年表□曰‘齐﹑晋﹑楚﹑秦，其在成周，微之甚也’。”
<br>
<br>　　注②正义括地志云：“周公墓在雍州咸阳北十三里毕原上。”</span>
<br>
<br>　　周公卒后，秋未获，暴风雷*(雨)*，禾尽偃，大木尽拔。周国大恐。成王与大夫朝
服以开金縢书，①王乃得周公所自以为功代武王之说。②二公及王乃问史百执事，③史
百执事曰：“信有，昔周公命我勿敢言。”成王执书以泣，④曰：“自今后其无缪卜乎！
⑤昔周公勤劳王家，惟予幼人弗及知。今天动威以彰周公之德，惟朕小子其迎，我国家
礼亦宜之。”⑥王出郊，天乃雨，反风，禾尽起。⑦二公命国人，凡大木所偃，尽起而
筑之。⑧岁则大孰。于是成王乃命鲁得郊⑨祭文王。⑩鲁有天子礼乐者，以曪周公之德
也。
<br>
<br>　　<span style="font-size:10.5pt;color:'004060'">注①索隐据尚书，武王崩后有此雷风之异。今此言周公卒后更有暴风之变，始开金
縢之书，当不然也。盖由史迁不见古文尚书，故说乖误。
<br>
<br>　　注②集解徐广曰：“一作‘简’。”骃案：孔安国曰“所藏请命策书本也”。
<br>
<br>　　注③集解孔安国曰：“二公倡王启之，故先见书也。史百执事皆从周公请命者。”郑玄曰：“问者，问审然否也。”
<br>
<br>　　注④集解郑玄曰：“泣者，伤周公忠孝如是而无知之者。”
<br>
<br>　　注⑤集解孔安国曰：“本欲敬卜吉凶，今天意可知，故止。”
<br>
<br>　　注⑥集解王肃曰：“亦宜曪有德也。”正义孔安国云：“周公以成王未寤，故留东
未还。成王改过自新，遣使者逆之，亦国家礼有德之宜也。”王﹑孔二说非也。按：言
成王以开金縢之书，知天风雷以彰周公之德，故成王亦设郊天之礼以迎，我国家先祖配
食之礼亦当宜之，故成王出郊，天乃雨反风也。
<br>
<br>　　注⑦集解孔安国曰：“郊，以玉币谢天也。天即反风起禾，明郊之是也。”马融曰：
“反风，风还反也。”
<br>
<br>　　注⑧集解徐广曰：“筑，拾也。”骃案：马融曰“禾为木所偃者，起其木，拾其下
禾，乃无所失亡也”。
<br>
<br>　　注⑨集解礼记曰：“鲁君祀帝于郊，配以后稷，天子之礼。”
<br>
<br>　　注⑩集解礼记曰：“诸侯不得祖天子。”郑玄曰：“鲁以周公之故，立文王之庙也。”</span>
<br>
<br>　　周公卒，子伯禽固已前受封，是为鲁公。①鲁公伯禽之初受封之鲁，三年而后报政
周公。周公曰：“何迟也？”伯禽曰：“变其俗，革其礼，丧三年然后除之，故迟。”
太公亦封于齐，五月而报政周公。周公曰：“何疾也？”曰：“吾简其君臣礼，从其俗
为也。”及后闻伯禽报政迟，乃叹曰：“呜呼，鲁后世其北面事齐矣！夫政不简不易，
民不有近；平易近民，民必归之。”②
<br>
<br>　　<span style="font-size:10.5pt;color:'004060'">注①索隐周公元子就封于鲁，次子留相王室，代为周公。其余食小国者六人，凡﹑
蒋﹑邢﹑茅﹑胙﹑祭也。
<br>
<br>　　注②集解徐广曰：“一本云‘政不简不行，不行不乐，不乐则不平易；平易近民，
民必归之’。又一本云‘夫民不简不易；有近乎简易，民必归之’。”索隐言为政简易
者，民必附近之。近谓亲近也。</span>
<br>
<br>　　伯禽即位之后，有管﹑蔡等反也，淮夷﹑徐戎亦并兴反。①于是伯禽率师伐之于肸，
作肸誓，②曰：“陈尔甲冑，无敢不善。无敢伤牿。③马牛其风，臣妾逋逃，④勿敢越
逐，敬⑤复之。⑥无敢寇攘，踰墙垣。⑦鲁人三郊三隧，⑧歭尔刍茭﹑糗粮﹑桢干，⑨
无敢不逮。我甲戌筑而征徐戎，⑩无敢不及，有大刑。”⑾作此肸誓，遂平徐戎，
定鲁。
<br>
<br>　　<span style="font-size:10.5pt;color:'004060'">注①集解孔安国曰：“淮浦之夷，徐州之戎，并起为寇。”
<br>
<br>　　注②集解徐广曰：“肸，一作‘鲜’，一作‘狝’。”骃案：尚书作“粊”。孔安
国曰“鲁东郊之地名也”。索隐尚书作“费誓”。徐广云一作“鲜”，一作“狝”。
<br>
<br>　　按：尚书大传见作“鲜誓”，鲜誓即肸誓，古今字异，义亦变也。鲜，狝也。言于
肸地誓觽，因行狝田之礼，以取鲜兽而祭，故字或作“鲜”，或作“狝”。孔安国云
“费，鲁东郊地名”，即鲁卿季氏之费邑地也。
<br>
<br>　　注③正义古毒反。牿，牛马牢也。令臣无伤其牢，恐牛马逸。
<br>
<br>　　注④集解郑玄曰：“风，走逸。臣妾，畼役之属也。”
<br>
<br>　　注⑤集解徐广曰：“一作‘振’。”
<br>
<br>　　注⑥集解孔安国曰：“勿敢□越垒伍而求逐也。觽人有得佚马牛，逃臣妾，皆敬还。”
<br>
<br>　　注⑦集解郑玄曰：“寇，劫取也。因其失亡曰‘攘’。”
<br>
<br>　　注⑧集解王肃曰：“邑外曰郊，郊外曰隧。不言四者，东郊留守，故言三也。”
<br>
<br>　　注⑨集解孔安国曰：“皆当储歭汝粮，使足食；多积刍茭，供军牛马。”马融曰：
“桢﹑干皆筑具，桢在前，干在两旁。”正义糗，去九反。桢音贞。
<br>
<br>　　注⑩集解孔安国曰：“甲戌日当筑攻敌垒距堙之属。”
<br>
<br>　　注⑾集解马融曰：“大刑，死刑。”</span>
⑩鲁公伯禽卒，①子考公酋立。②考公四年卒，立弟熙，③是谓炀公。炀公筑茅阙门。
④六年卒，子幽公宰立。⑤幽公十四年。幽公弟垊杀幽公而自立，是为魏公。⑥魏公五
十年卒，子厉公擢立。⑦厉公三十七年卒，鲁人立其弟具，是为献公。献公三十二年卒，
⑧子真公濞立。⑨
<br>
<br>　　<span style="font-size:10.5pt;color:'004060'">注①集解徐广曰：“皇甫谧云伯禽以成王元年封，四十六年，康王十六年卒。”
<br>
<br>　　注②索隐系本作“就”，邹诞本作“遒”。
<br>
<br>　　注③索隐一作“怡”。考公弟。
<br>
<br>　　注④集解徐广曰：“一作‘第’，又作‘夷’。世本曰‘炀公徙鲁’，宋忠曰：
‘今鲁国’。”
<br>
<br>　　注⑤索隐系本名圉。
<br>
<br>　　注⑥集解徐广曰：“世本作‘微公’。”索隐系本“垊”作“弗”，音沸。“魏”
作“微”。且古书多用魏字作微，则太史公意亦不殊也。
<br>
<br>　　注⑦索隐系本作“翟”，音持角反。
<br>
<br>　　注⑧集解徐广曰：“刘歆云五十年。皇甫谧云三十六年。”
<br>
<br>　　注⑨索隐真音慎，本亦多作“慎公”。按：韂亦有真侯，可通也。濞，系本作“挚”，
或作“鼻”，音匹位反。邹诞本作“慎公坙”。</span>
<br>
<br>　　真公十四年，周厉王无道，出奔彘，共和行政。二十九年，周宣王即位。
<br>
<br>　　三十年，真公卒，弟敖立，是为武公。
<br>
<br>　　武公九年春，武公与长子括，少子戏，①西朝周宣王。宣王爱戏，欲立戏为鲁太子。
周之樊仲山父谏宣王曰：“废长立少，不顺；不顺，必犯王命；犯王命，必诛之：故出
令不可不顺也。令之不行，政之不立；②行而不顺，民将弃上。③夫下事上，少事长，所以为顺。今天子建诸侯，立其少，是教民逆也。④若鲁从之，诸侯效之，王命将有所壅；⑤若弗从而诛之，是自诛王命也。⑥诛之亦失，不诛亦
失，⑦王其图之。”宣王弗听，卒立戏为鲁太子。夏，武公归而卒，⑧戏立，是为懿公。
<br>
<br>　　<span style="font-size:10.5pt;color:'004060'">注①正义许义反，又音许宜反，后同。
<br>
<br>　　注②集解韦昭曰：“令不行则政不立。”
<br>
<br>　　注③集解韦昭曰：“使长事少，故民将弃上。”
<br>
<br>　　注④集解唐固曰：“言不教之顺而教之逆。”
<br>
<br>　　注⑤集解韦昭曰：“言先王立长之命将壅塞不行也。”
<br>
<br>　　注⑥集解韦昭曰：“先王之命立长，今鲁亦立长，若诛之，是自诛王命。”
<br>
<br>　　注⑦集解韦昭曰：“诛之，诛王命；不诛，则王命废。”
<br>
<br>　　注⑧集解徐广曰：“刘歆云立二年。”</span>
<br>
<br>　　懿公九年，懿公兄括之子伯御①与鲁人攻弒懿公，而立伯御为君。伯御即位十一年，
周宣王伐鲁，杀其君伯御，而问鲁公子能道顺诸侯者，②以为鲁后。樊穆仲曰：③“鲁
懿公弟称，④肃恭明神，敬事耆老；赋事行刑，必问于遗训而咨于固实；⑤不干所问，
不犯所*(知)**[咨]*。”宣王曰：“然，能训治其民矣。”乃立称于夷宫，⑥是为孝公。
自是后，诸侯多畔王命。
<br>
<br>　　<span style="font-size:10.5pt;color:'004060'">注①正义御，我嫁反，下同。
<br>
<br>　　注②集解徐广曰：“顺，一作‘训’。”正义道音导。顺音训。
<br>
<br>　　注③集解韦昭曰：“穆仲，仲山父之谥也。犹鲁叔孙穆子谓之穆叔也。”
<br>
<br>　　注④正义尺证反。
<br>
<br>　　注⑤集解徐广曰：“固，一作‘故’。”韦昭曰：“故实，故事之是者。”
<br>
<br>　　注⑥集解韦昭曰：“夷宫者，宣王祖父夷王之庙。古者爵命必于祖庙。”</span>
<br>
<br>　　孝公二十五年，诸侯畔周，犬戎杀幽王。秦始列为诸侯。
<br>
<br>　　二十七年，孝公卒，子弗湟立，①是为惠公。
<br>
<br>　　<span style="font-size:10.5pt;color:'004060'">注①集解徐广曰：“表云弗生也。”索隐系本作“弗皇”。年表作“弗生”。</span>
<br>
<br>　　惠公三十年，晋人弒其君昭侯。四十五年，晋人又弒其君孝侯。
<br>
<br>　　四十六年，惠公卒，长庶子息①摄当国，行君事，是为隐公。初，惠公适夫人无子，
②公贱妾声子生子息。息长，为娶于宋。宋女至而好，惠公夺而自妻之。③生子允。④
登宋女为夫人，以允为太子。及惠公卒，为允少故，鲁人共令息摄政，不言即位。
<br>
<br>　　<span style="font-size:10.5pt;color:'004060'">注①索隐隐公也。系本隐公名息姑。
<br>
<br>　　注②正义适音的。
<br>
<br>　　注③索隐左传宋武公生仲子，仲子手中有“为鲁夫人”文，故归鲁，生桓公。
<br>
<br>　　今此云惠公夺息妇而自妻。又经传不言惠公无道，左传文见分明，不知太史公何据
而为此说。谯周亦深不信然。
<br>
<br>　　注④集解徐广曰：“一作‘轨’。”索隐系本亦作“轨”也。</span>
<br>
<br>　　隐公五年，观渔于棠。①八年，与郑易天子之太山之邑祊及许田，君子讥之。②
<br>
<br>　　<span style="font-size:10.5pt;color:'004060'">注①集解贾逵曰：“棠，鲁地。陈渔而观之。”杜预曰：“高平方与县北有武棠亭，
鲁侯观渔台也。”
<br>
<br>　　注②集解谷梁传曰：“祊者，郑伯之所受命于天子而祭泰山之邑也。许田乃鲁之朝
宿之邑。天子在上，诸侯不得以地相与。”</span>
<br>
<br>　　十一年冬，公子挥谄谓隐公曰：“百姓便君，君其遂立。吾请为君杀子允，君以我
为相。”①隐公曰：“有先君命。吾为允少，故摄代。今允长矣，吾方营菟裘之地而老
焉，②以授子允政。”挥惧子允闻而反诛之，乃反谮隐公于子允曰：“隐公欲遂立，去
子，子其图之。请为子杀隐公。”子允许诺。十一月，隐公祭钟巫，③齐于社圃，④馆
于蒍氏。⑤挥使人杀隐公于蒍氏，而立子允为君，是为桓公。
<br>
<br>　　<span style="font-size:10.5pt;color:'004060'">注①集解左传曰：“羽父请杀桓公，将以求太宰也。”
<br>
<br>　　注②集解服虔曰：“菟裘，鲁邑也。营菟裘以作宫室，欲居之以终老也。”杜预曰：
“菟裘在泰山梁父县南。”
<br>
<br>　　注③集解贾逵曰：“钟巫，祭名也。”
<br>
<br>　　注④集解杜预曰：“社圃，园名。”
<br>
<br>　　注⑤集解服虔曰：“馆，舍也。蒍氏，鲁大夫。”</span>
<br>
<br>　　桓公元年，郑以璧易天子之许田。①二年，以宋之赂鼎入于太庙，君子讥之。②
<br>
<br>　　<span style="font-size:10.5pt;color:'004060'">注①集解麋信曰：“郑以祊不足当许田，故复加璧。”
<br>
<br>　　注②集解谷梁传曰：“桓公内杀其君，外成人之乱，受赂而退，以事其祖，非礼也。”
公羊传曰：“周公庙曰太庙。”</span>
<br>
<br>　　三年，使挥迎妇于齐为夫人。六年，夫人生子，与桓公同日，故名曰同。同长，为
太子。
<br>
<br>　　十六年，会于曹，伐郑，入厉公。
<br>
<br>　　十八年春，公将有行，①遂与夫人如齐。申繻谏止，②公不听，遂如齐。
<br>
<br>　　齐襄公通桓公夫人。公怒夫人，夫人以告齐侯。夏四月丙子，齐襄公飨公，③公醉，
使公子彭生抱鲁桓公，因命彭生折其胁，公死于车。鲁人告于齐曰：“寡君畏君之威，
不敢宁居，来修好礼。礼成而不反，无所归咎，请得彭生除丑于诸侯。”齐人杀彭生以
说鲁。立太子同，是为庄公。庄公母夫人因留齐，不敢归鲁。
<br>
<br>　　<span style="font-size:10.5pt;color:'004060'">注①集解杜预曰：“始议行事也。”
<br>
<br>　　注②集解贾逵曰：“申繻，鲁大夫。”
<br>
<br>　　注③集解服虔曰：“为公设享燕之礼。”</span>
<br>
<br>　　庄公五年冬，伐韂，内韂惠公。
<br>
<br>　　八年，齐公子纠来奔。九年，鲁欲内子纠于齐，后桓公，桓公发兵击鲁，鲁急，杀
子纠。召忽死。齐告鲁生致管仲。鲁人施伯曰：①“齐欲得管仲，非杀之也，将用之，
用之则为鲁患。不如杀，以其尸②与之。”庄公不听，遂囚管仲与齐。齐人相管仲。
<br>
<br>　　<span style="font-size:10.5pt;color:'004060'">注①正义世本云：“施伯，鲁惠公孙。”
<br>
<br>　　注②索隐本亦作“死”字也。</span>
<br>
<br>　　十三年，鲁庄公与曹沬会齐桓公于柯，曹沬劫齐桓公，求鲁侵地，已盟而释桓公。
桓公欲背约，管仲谏，卒归鲁侵地。十五年，齐桓公始霸。二十三年，庄公如齐观社。
①
<br>
<br>　　<span style="font-size:10.5pt;color:'004060'">注①集解韦昭曰：“齐因祀社，搜军实以示军容，公往观之。”</span>
<br>
<br>　　三十二年，初，庄公筑台临党氏，①见孟女，②说而爱之，许立为夫人，割臂以盟。
③孟女生子斑。斑长，说梁氏女，④往观。圉人荦自墙外与梁氏女戏。⑤斑怒，鞭荦。
庄公闻之，曰：“荦有力焉，遂杀之，是未可鞭而置也。”斑未得杀。会庄公有疾。
<br>
<br>　　庄公有三弟，长曰庆父，次曰叔牙，次曰季友。庄公取齐女为夫人曰哀姜。哀姜无
子。哀姜娣⑥曰叔姜，生子开。庄公无适嗣，爱孟女，欲立其子斑。庄公病，而问嗣于
弟叔牙。叔牙曰：“一继一及，鲁之常也。⑦庆父在，可为嗣，君何忧？”庄公患叔牙
欲立庆父，退而问季友。季友曰：“请以死立斑也。”庄公曰：“曩者叔牙欲立庆父，
柰何？”季友以庄公命命牙待于针巫氏，⑧使针季劫饮叔牙以鸩，⑨曰：“饮此则有后
奉祀；不然，死且无后。”牙遂饮鸩而死，鲁立其子为叔孙氏。⑩八月癸亥，庄公卒，
季友竟立子斑为君，如庄公命。侍丧，舍于党氏。⑾
<br>
<br>　　<span style="font-size:10.5pt;color:'004060'">注①集解贾逵曰：“党氏，鲁大夫，任姓。”
<br>
<br>　　注②集解贾逵曰：“党氏之女。”索隐即左传云孟任。党氏二女。孟，长也；任，字也，非姓耳。
<br>
<br>　　注③集解服虔曰：“割其臂以与公盟。”
<br>
<br>　　注④集解杜预曰：“梁氏，鲁大夫也。”
<br>
<br>　　注⑤集解服虔曰：“圉人，掌养马者，荦其名也。”正义荦，力角反。
<br>
<br>　　注⑥正义田戾反。
<br>
<br>　　注⑦集解何休曰：“父死子继，兄死弟及。”
<br>
<br>　　注⑧集解杜预曰：“针巫氏，鲁大夫也。”
<br>
<br>　　注⑨集解服虔曰：“鸩鸟，一曰运日鸟。”
<br>
<br>　　注⑩集解杜预曰：“不以罪诛，故得立后，世继其禄也。”
<br>
<br>　　注⑾正义未至公宫，止于舅氏。</span>
<br>
<br>　　先时庆父与哀姜私通，欲立哀姜娣子开。及庄公卒而季友立斑，十月己未，庆父使
圉人荦杀鲁公子斑于党氏。季友礶陈。①庆父竟立庄公子开，是为愍公。②
<br>
<br>　　<span style="font-size:10.5pt;color:'004060'">注①集解服虔曰：“季友内知庆父之情，力不能诛，故避其难出奔。”
<br>
<br>　　注②索隐系本名启，今此作“开”，避汉景帝讳耳。春秋作“闵公”也。</span>
<br>
<br>　　愍公二年，庆父与哀姜通益甚。哀姜与庆父谋杀愍公而立庆父。庆父使卜齮袭杀愍
公于武闱。①季友闻之，自陈与愍公弟申如邾，请鲁求内之。鲁人欲诛庆父。庆父恐，
奔莒。于是季友奉子申入，立之，是为厘公。②厘公亦庄公少子。哀姜恐，奔邾。季友
以赂如莒求庆父，庆父归，使人杀庆父，庆父请奔，弗听，乃使大夫奚斯行哭而往。庆
父闻奚斯音，乃自杀。齐桓公闻哀姜与庆父乱以危鲁，及召之邾而杀之，以其尸归，戮
之鲁。鲁厘公请而葬之。
<br>
<br>　　<span style="font-size:10.5pt;color:'004060'">注①集解贾逵曰：“卜齮，鲁大夫也。宫中之门谓之闱。”正义齮，鱼绮反。闱音韦。
<br>
<br>　　注②索隐愍公弟名申，成季相之，鲁国以理，于是鲁人为僖公作鲁颂。</span>
<br>
<br>　　季友母陈女，故亡在陈，陈故佐送季友及子申。季友之将生也，父鲁桓公使人卜之，
曰：“男也，其名曰‘友’，闲于两社，为公室辅。①季友亡，则鲁不昌。”
<br>
<br>　　及生，有文在掌曰“友”，遂以名之，号为成季。其后为季氏，庆父后为孟氏也。
<br>
<br>　　<span style="font-size:10.5pt;color:'004060'">注①集解贾逵曰：“两社，周社、亳社也。两社之闲，朝廷执政之臣所在。”</span>
<br>
<br>　　厘公元年，以汶阳鄪封季友。①季友为相。
<br>
<br>　　<span style="font-size:10.5pt;color:'004060'">注①集解贾逵曰：“汶阳，鄪，鲁二邑。”杜预曰：“汶阳，汶水北地也。汶水出
泰山莱芜县。”索隐“鄪”或作“费”，同音秘。按：费在汶水之北，则“汶阳”非邑。
贾言二邑，非也。地理志东海费县，班固云“鲁季氏邑”。盖尚书费誓即其地。</span>
<br>
<br>　　九年，晋里克杀其君奚齐、卓子。①齐桓公率厘公讨晋乱，至高梁②而还，立晋惠
公。十七年，齐桓公卒。二十四年，晋文公即位。
<br>
<br>　　<span style="font-size:10.5pt;color:'004060'">注①集解徐广曰：“卓，一作‘悼’。”
<br>
<br>　　注②索隐晋地，在平阳县西北。</span>
<br>
<br>　　三十三年，厘公卒，子兴立，是为文公。
<br>
<br>　　文公元年，楚太子商臣弒其父成王，代立。三年，文公朝晋襄父。
<br>
<br>　　十一年十月甲午，鲁败翟于咸，①获长翟乔如，富父终甥舂其喉，以戈杀之，②埋
其首于子驹之门，③以命宣伯。④
<br>
<br>　　<span style="font-size:10.5pt;color:'004060'">注①集解服虔曰：“鲁地也。”
<br>
<br>　　注②集解服虔曰：“富父终甥，鲁大夫也。舂犹嚰。”
<br>
<br>　　注③集解贾逵曰：“子驹，鲁郭门名。”
<br>
<br>　　注④集解服虔曰：“宣伯，叔孙得臣子乔如也。得臣获乔如以名其子，使后世旌识
其功。”</span>
<br>
<br>　　初，宋武公之世，鄋瞒伐宋，①司徒皇父帅师御之，以败翟于长丘，②获长翟缘斯。
③晋之灭路，④获乔如弟棼如。齐惠公二年，鄋瞒伐齐，齐王子城父获其弟荣如，埋其
首于北门。⑤韂人获其季弟简如。⑥鄋瞒由是遂亡。⑦
<br>
<br>　　<span style="font-size:10.5pt;color:'004060'">注①集解服虔曰：“武公，周平王时，在春秋前二十五年。鄋瞒，长翟国名。”正义鄋作“廋”音，所刘反。瞒，莫寒反。
<br>
<br>　　注②集解杜预曰：“宋地名。”
<br>
<br>　　注③集解贾逵曰：“乔如之祖。”
<br>
<br>　　注④集解在鲁宣公十五年。
<br>
<br>　　注⑤集解按年表，齐惠公二年，鲁宣公之二年。
<br>
<br>　　注⑥集解服虔曰：“获与乔如同时。”
<br>
<br>　　注⑦集解杜预曰：“长翟之种绝。”</span>
<br>
<br>　　十五年，季文子使于晋。
<br>
<br>　　十八年二月，文公卒。文公有二妃：长妃齐女为哀姜，①生子恶及视；次妃敬嬴，
嬖爱，生子俀。②俀私事襄仲，③襄仲欲立之，叔仲曰不可。④襄仲请齐惠公，惠公新
立，欲亲鲁，许之。冬十月，襄仲杀子恶及视而立俀，是为宣公。哀姜归齐，哭而过巿，
曰：“天乎！襄仲为不道，杀适⑤立庶！”
<br>
<br>　　巿人皆哭，鲁人谓之“哀姜”。鲁由此公室卑，三桓强。⑥
<br>
<br>　　<span style="font-size:10.5pt;color:'004060'">注①索隐此“哀”非谥，盖以哭而过巿，国人哀之，谓之“哀姜”，故生称“哀”，
与上桓夫人别也。
<br>
<br>　　注②集解徐广曰：“一作‘倭’。”索隐倭音人唯反，一作“俀”，音同。
<br>
<br>　　注③集解服虔曰：“襄仲，公子遂。”
<br>
<br>　　注④集解服虔曰：“叔仲惠伯。”
<br>
<br>　　注⑤正义音的。
<br>
<br>　　注⑥集解服虔曰：“三桓，鲁桓公之族仲孙、叔孙、季孙。”</span>
<br>
<br>　　宣公俀十二年，楚庄王强，围郑。郑伯降，复国之。
<br>
<br>　　十八年，宣公卒，子成公黑肱立，①是为成公。季文子曰：“使我杀适立庶失大援
者，襄仲。”襄仲立宣公，公孙归父有宠。③宣公欲去三桓，与晋谋伐三桓。会宣公卒，
季文子怨之，归父奔齐。
<br>
<br>　　<span style="font-size:10.5pt;color:'004060'">注①集解徐广曰：“肱，一作‘股’。”
<br>
<br>　　注②集解服虔曰：“援，助也。仲杀适立庶，国政无常，邻国非之，是失大援助也。”
杜预曰：“襄仲立宣公，南通于楚既不固，又不能坚事齐、晋，故云失大援。”
<br>
<br>　　注③集解服虔曰：“归父，襄仲之子。”</span>
<br>
<br>　　成公二年春，齐伐取我隆。①夏，公与晋郄克败齐顷公于赜，齐复归我侵地。
<br>
<br>　　四年，成公如晋，晋景公不敬鲁。鲁欲背晋合于楚，或谏，乃不。十年，成公如晋。
晋景公卒，因留成公送葬，鲁讳之。②十五年，始与吴王寿梦会钟离。③
<br>
<br>　　<span style="font-size:10.5pt;color:'004060'">注①集解左传作“龙”。杜预曰：“鲁邑，在泰山博县西南。”
<br>
<br>　　注②索隐经不书其葬，唯言“公如晋”，是讳之。
<br>
<br>　　注③正义括地志云：“钟离国故城在濠州钟离县东五里。”</span>
<br>
<br>　　十六年，宣伯告晋，欲诛季文子。①文子有义，晋人弗许。
<br>
<br>　　<span style="font-size:10.5pt;color:'004060'">注①集解服虔曰：“宣伯，叔孙乔如。”</span>
<br>
<br>　　十八年，成公卒，子午立，是为襄公。是时襄公三岁也。
<br>
<br>　　襄公元年，晋立悼公。往年冬，晋栾书弒其君厉公。四年，襄公朝晋。
<br>
<br>　　五年，季文子卒。家无衣帛之妾，厩无食粟之马，府无金玉，以相三君。①君子曰：
“季文子廉忠矣。”
<br>
<br>　　<span style="font-size:10.5pt;color:'004060'">注①索隐宣公，成公，襄公。</span>
<br>
<br>　　九年，与晋伐郑。晋悼公冠襄公于韂，①季武子从，相行礼。
<br>
<br>　　<span style="font-size:10.5pt;color:'004060'">注①集解左传曰：“冠于成公之庙，假钟磬焉，礼也。”</span>
<br>
<br>　　十一年，三桓氏分为三军。①
<br>
<br>　　<span style="font-size:10.5pt;color:'004060'">注①集解韦昭曰：“周礼，天子六军，诸侯大国三军。鲁，伯禽之封，旧有三军，
其后削弱，二军而已。季武子欲专公室，故益中军，以为三军，三家各征其一。”索隐
征谓起徒役也。武子为三军，故一卿主一军之征赋也。</span>
<br>
<br>　　十二年，朝晋。十六年，晋平公即位。二十一年，朝晋平公。
<br>
<br>　　二十二年，孔丘生。①
<br>
<br>　　<span style="font-size:10.5pt;color:'004060'">注①正义生在周灵王二十一年，鲁襄二十二年，晋平七年，吴诸樊十年。</span>
<br>
<br>　　二十五年，齐崔杼弒其君庄公，立其弟景公。
<br>
<br>　　二十九年，吴延陵季子使鲁，问周乐，尽知其意，鲁人敬焉。
<br>
<br>　　三十一年六月，襄公卒。其九月，太子卒。①鲁人立齐归之子裯为君，②是为昭公。
<br>
<br>　　<span style="font-size:10.5pt;color:'004060'">注①集解左传曰：“毁也。”索隐左传云胡女敬归之子子野立，三月卒。
<br>
<br>　　注②集解徐广曰：“裯，一作‘袑’。”服虔曰：“胡，归姓之国也。齐，谥也。”
<br>
<br>　　索隐系本作“稠”。又徐广云一作“袑”，音绍也。</span>
<br>
<br>　　昭公年十九，犹有童心。①穆叔不欲立，②曰：“太子死，有母弟可立，不即立长。
③年钧择贤，义钧则卜之。④今裯非适嗣，且又居丧意不在戚而有喜色，若果立，必为
季氏忧。”季武子弗听，卒立之。比及葬，三易衰。⑤君子曰：“是不终也。”
<br>
<br>　　<span style="font-size:10.5pt;color:'004060'">注①集解服虔曰：“言无成人之志，而有童子之心。”
<br>
<br>　　注②索隐鲁大夫叔孙豹也，宣伯乔如之弟。
<br>
<br>　　注③集解服虔曰：“无母弟，则立庶子之长。”
<br>
<br>　　注④集解杜预曰：“先人事，后卜筮。义钧谓贤等。”
<br>
<br>　　注⑤集解杜预曰：“言其嬉戏无度。”</span>
<br>
<br>　　昭公三年，朝晋至河，晋平公谢还之，鲁耻焉。四年，楚灵王会诸侯于申，昭公称
病不往。七年，季武子卒。八年，楚灵王就章华台，召昭公。昭公往贺，①赐昭公宝器；
已而悔，复诈取之。②十二年，朝晋至河，晋平公谢还之。十三年，楚公子弃疾弒其君
灵王，代立。十五年，朝晋，晋留之葬晋昭公，鲁耻之。二十年，齐景公与晏子狩竟，
因入鲁问礼。③二十一年，朝晋至河，晋谢还之。
<br>
<br>　　<span style="font-size:10.5pt;color:'004060'">注①集解春秋云：“七年三月，公如楚。”
<br>
<br>　　注②集解左传曰：“好以大屈。”服虔曰：“大屈，宝金，可以为剑。一曰大屈，
弓名。鲁连书曰‘楚子享鲁侯于章华，与之大曲之弓，既而悔之’。大屈，殆所谓大曲
之弓。”
<br>
<br>　　注③索隐齐系家亦然。左传无其事。</span>
<br>
<br>　　二十五年春，钸鹆来巢。①师己曰：“文成之世童谣曰②‘钸鹆来巢，公在干侯。
钸鹆入处，公在外野’。”
<br>
<br>　　<span style="font-size:10.5pt;color:'004060'">注①集解周礼曰：“钸鹆不踰济。”公羊传曰：“非中国之禽也，宜穴而巢。”谷梁传曰：“来者，来中国也。”
<br>
<br>　　注②集解贾逵曰：“师己，鲁大夫也。文成，鲁文公、成公。”</span>
<br>
<br>　　季氏与郈氏①斗鸡羽，②季氏芥鸡羽，③郈氏金距。④季平子怒而侵郈氏，⑤郈昭伯
亦怒平子。⑥臧昭伯之弟会⑦伪谗臧氏，匿季氏，臧昭伯囚季氏人。季平子怒，囚臧氏
老。⑧臧、郈氏以难告昭公。昭公九月戊戌伐季氏，遂入。平子登台请曰：“君以谗不
察臣罪，诛之，请迁沂上。”弗许。⑨请囚于鄪，弗许。⑩请以五乘亡，弗许。⑾子家
驹⑿曰：“君其许之。政自季氏久矣，为徒者觽，觽将合谋。”弗听。郈氏曰：“必杀
之。”叔孙氏之臣戾⒀谓其觽曰：“无季氏与有，孰利？”皆曰：“无季氏是无叔孙氏。”
<br>
<br>　　戾曰：“然，救季氏！”遂败公师。孟懿子⒁闻叔孙氏胜，亦杀郈昭伯。郈昭伯为
公使，故孟氏得之。三家共伐公，公遂奔。己亥，公至于齐。齐景公曰：“请致千社待
君。”子家曰：“弃周公之业而臣于齐，可乎？”乃止。子家曰：“齐景公无信，不如早之晋。”
<br>
<br>　　弗从。叔孙见公还，见平子，平子顿首。初欲迎昭公，孟孙、季孙后悔，乃止。
<br>
<br>　　<span style="font-size:10.5pt;color:'004060'">注①集解徐广曰：“郈，一本作‘厚’。世本亦然。”
<br>
<br>　　注②集解杜预曰：“季平子、郈昭伯二家相近，故斗鸡。”
<br>
<br>　　注③集解服虔曰：“捣芥子播其鸡羽，可以坌郈氏鸡目。”杜预曰：“或云以胶沙
播之为介鸡。”
<br>
<br>　　注④集解服虔曰：“以金錔距。”
<br>
<br>　　注⑤集解服虔曰：“怒其不下己也，侵郈氏之宫地以自益。”
<br>
<br>　　注⑥索隐按系本，昭伯名恶，鲁孝公之后，称厚氏也。
<br>
<br>　　注⑦集解贾逵曰：“昭伯，臧孙赐也。”索隐系本臧会，臧顷伯也，宣叔许之孙，
与昭伯赐为从父昆弟也。
<br>
<br>　　注⑧集解服虔曰：“老，臧氏家之大臣。”
<br>
<br>　　注⑨集解杜预曰：“鲁城南自有沂水，平子欲出城待罪也。大沂水出盖县，南入泗
水。”
<br>
<br>　　注⑩集解服虔曰：“鄪，季氏邑。”
<br>
<br>　　注⑾集解服虔曰：“言五乘，自省约以出。”
<br>
<br>　　注⑿索隐鲁大夫仲孙氏之族，名驹，谥懿伯也。
<br>
<br>　　注⒀集解左传曰鬷戾。
<br>
<br>　　注⒁集解贾逵曰：“懿子，仲孙何忌。”</span>
<br>
<br>　　二十六年春，齐伐鲁，取郓①而居昭公焉。夏，齐景公将内公，令无受鲁赂。
<br>
<br>　　申丰﹑汝贾②许齐臣高龁﹑子将③粟五千庾。④子将言于齐侯曰：“髃臣不能事鲁
君，有异焉。⑤宋元公为鲁如晋，求内之，道卒。⑥叔孙昭子⑦求内其君，无病而死。
不知天弃鲁乎？抑鲁君有罪于鬼神也？愿君且待。”齐景公从之。
<br>
<br>　　<span style="font-size:10.5pt;color:'004060'">注①集解贾逵曰：“鲁邑。”
<br>
<br>　　注②集解贾逵曰：“申丰﹑汝贾，鲁大夫。”
<br>
<br>　　注③索隐一本“子将”上有“货”字。子将即梁丘据也。龁音纥，子将家臣也。左
传“子将”作“子犹”。
<br>
<br>　　注④集解贾逵曰：“十六斗为庾。五千庾，八万斗。”
<br>
<br>　　注⑤集解服虔曰：“异犹怪也。”
<br>
<br>　　注⑥集解春秋曰：“宋公佐卒于曲棘。”
<br>
<br>　　注⑦索隐名婼，即穆叔子。</span>
<br>
<br>　　二十八年，昭公如晋，求入。季平子私于晋六卿，六卿受季氏赂，谏晋君，晋君乃
止，居昭公干侯。①二十九年，昭公如郓。齐景公使人赐昭公书，自谓“主君”。②昭
公耻之，怒而去干侯。三十一年，晋欲内昭公，召季平子。平子布衣跣行，③因六卿谢
罪。六卿为言曰：“晋欲内昭公，觽不从。”晋人止。
<br>
<br>　　三十二年，昭公卒于干侯。鲁人共立昭公弟宋为君，是为定公。
<br>
<br>　　<span style="font-size:10.5pt;color:'004060'">注①集解杜预曰：“干侯在魏郡斥丘县，晋竟内邑。”
<br>
<br>　　注②集解服虔曰：“大夫称‘主’。比公于大夫，故称‘主君’。”
<br>
<br>　　注③集解王肃曰：“示忧戚。”</span>
<br>
<br>　　定公立，赵简子问史墨①曰：“季氏亡乎？”史墨对曰：“不亡。季友有大功于鲁，
受鄪为上卿，至于文子﹑武子，世增其业。鲁文公卒，东门遂②杀适立庶，鲁君于是失
国政。政在季氏，于今四君矣。民不知君，何以得国！是以为君慎器与名，不可以假人。”③
<br>
<br>　　<span style="font-size:10.5pt;color:'004060'">注①集解服虔曰：“史墨，晋史蔡墨。”
<br>
<br>　　注②集解服虔曰：“东门遂，襄仲也。居东门，故称东门遂。”索隐系本作“述”，
邹诞本作“秫”。又系本遂产子家归父及昭子子婴也。
<br>
<br>　　注③集解杜预曰：“器，车服；名，爵号。”</span>
<br>
<br>　　定公五年，季平子卒。阳虎私怒，囚季桓子，与盟，乃舍之。七年，齐伐我，取郓，
以为鲁阳虎邑以从政。八年，阳虎欲尽杀三桓适，而更立其所善庶子以代之；载季桓子
将杀之，桓子诈而得脱。三桓共攻阳虎，阳虎居阳关。①九年，鲁伐阳虎，阳虎奔齐，
已而奔晋赵氏。②
<br>
<br>　　<span style="font-size:10.5pt;color:'004060'">注①集解服虔曰：“阳关，鲁邑。”
<br>
<br>　　注②正义左传云仲尼曰：“赵氏其世有乱乎？”杜预云：“受乱人故。”</span>
<br>
<br>　　十年，定公与齐景公会于夹谷，孔子行相事。齐欲袭鲁君，孔子以礼历阶，诛齐淫
乐，齐侯惧，乃止，归鲁侵地而谢过。十二年，使仲由毁三桓城，①收其甲兵。孟氏不
肯堕城，②伐之，不克而止。季桓子受齐女乐，孔子去。③
<br>
<br>　　<span style="font-size:10.5pt;color:'004060'">注①集解服虔曰：“仲由，子路。”
<br>
<br>　　注②集解杜预曰：“堕，毁。”
<br>
<br>　　注③集解孔安国曰：“桓子使定公受齐女乐，君臣相与观之，废朝礼三日。”</span>
<br>
<br>　　十五年，定公卒，子将立，是为哀公。①
<br>
<br>　　<span style="font-size:10.5pt;color:'004060'">注①索隐系本“将”作“蒋”也。</span>
<br>
<br>　　哀公五年，齐景公卒。六年，齐田乞弒其君孺子。
<br>
<br>　　七年，吴王夫差强，伐齐，至缯，征百牢于鲁。季康子使子贡说吴王及太宰嚭，以
礼诎之。吴王曰：“我文身，不足责礼。”乃止。
<br>
<br>　　八年，吴为邹伐鲁，至城下，盟而去。齐伐我，取三邑。十年，伐齐南边。十一年，
齐伐鲁。季氏用焻有有功，思孔子，孔子自韂归鲁。
<br>
<br>　　十四年，齐田常弒其君简公于寿州。孔子请伐之，哀公不听。十五年，使子服景伯
﹑子贡为介，适齐，齐归我侵地。田常初相，欲亲诸侯。十六年，孔子卒。
<br>
<br>　　二十二年，越王句践灭吴王夫差。
<br>
<br>　　二十七年春，季康子卒。夏，哀公患三桓，将欲因诸侯以劫之，三桓亦患公作难，
故君臣多闲。①公游于陵阪，②遇孟武伯于街，③曰：“请问余及死乎？”④对曰：
“不知也。”公欲以越伐三桓。八月，哀公如陉氏。⑤三桓攻公，公奔于韂，去如邹，
遂如越。国人迎哀公复归，卒于有山氏。⑥子宁立，是为悼公。
<br>
<br>　　<span style="font-size:10.5pt;color:'004060'">注①集解贾逵曰：“闲，隙也。”
<br>
<br>　　注②集解服虔曰：“陵阪，地名。”
<br>
<br>　　注③索隐有本作“韂”者，非也。左传“于孟氏之衢”。
<br>
<br>　　注④集解杜预曰：“问己可得以寿死不？”
<br>
<br>　　注⑤集解杜预曰：“陉氏即有山氏。”
<br>
<br>　　注⑥集解徐广曰：“皇甫谧云哀公元甲辰，终庚午。”</span>
<br>
<br>　　悼公之时，三桓胜，鲁如小侯，卑于三桓之家。
<br>
<br>　　十三年，三晋灭智伯，分其地有之。
<br>
<br>　　三十七年，悼公卒，①子嘉立，是为元公。元公二十一年卒，②子显立，是为穆公。
③穆公三十三年卒，④子奋立，是为共公。共公二十二年卒，⑤子屯立，是为康公。⑥
康公九年卒，⑦子匽立，是为景公。⑧景公二十九年卒，⑨子叔立，是为平公。⑩是时
六国皆称王。
<br>
<br>　　<span style="font-size:10.5pt;color:'004060'">注①集解徐广曰：“一本云悼公即位三十年，乃于秦惠王卒，楚怀王死年合。又自悼公以下尽与刘歆历谱合，而反违年表，未详何故。皇甫谧云悼公四十年，元
辛未，终庚戌。”
<br>
<br>　　注②集解徐广曰：“皇甫谧云元辛亥，终辛未。”
<br>
<br>　　注③索隐系本“显”作“不衍”。
<br>
<br>　　注④集解徐广曰：“皇甫谧云元壬申，终甲辰。”
<br>
<br>　　注⑤集解徐广曰：“皇甫谧云元乙巳，终丙寅。”
<br>
<br>　　注⑥索隐屯音竹伦反。
<br>
<br>　　注⑦集解徐广曰：“皇甫谧云元丁卯，终乙亥。”
<br>
<br>　　注⑧索隐匽音偃。
<br>
<br>　　注⑨集解徐广曰：“皇甫谧云元丙子，终甲辰。”
<br>
<br>　　注⑩索隐系本“叔”作“旅”。</span>
<br>
<br>　　平公十二年，秦惠王卒。二十*(二)*年，平公卒，①子贾立，是为文公。②文公*
(七)*[元]年，楚怀王死于秦。二十三年，文公卒，③子雠立，是为顷公。
<br>
<br>　　<span style="font-size:10.5pt;color:'004060'">注①集解徐广曰：“皇甫谧云元乙巳，终甲子。”
<br>
<br>　　注②索隐系本作“愍公”。邹诞本亦同，仍云“系家或作‘文公’”。
<br>
<br>　　注③集解徐广曰：“皇甫谧云元乙丑，终丁亥。”</span>
<br>
<br>　　顷公二年，秦拔楚之郢，①楚顷王东徙于陈。十九年，楚伐我，取徐州。②二十四
年，楚考烈王伐灭鲁。顷公亡，迁于下邑，③为家人，鲁绝祀。顷公卒于柯。④
<br>
<br>　　<span style="font-size:10.5pt;color:'004060'">注①集解徐广曰：“年表云文公十八年，秦拔郢，楚走陈。”
<br>
<br>　　注②集解徐广曰：“徐州在鲁东，今薛县。”索隐按：说文“□，邾之下邑，在鲁
东”。又郡国志曰“鲁国薛县，六国时曰徐州”。又纪年云“梁惠王三十一年，下邳迁
于薛，故名曰徐州”。则“寿”与“□”并音舒也。
<br>
<br>　　注③集解徐广曰：“下，一作‘卞’。”索隐下邑谓国外之小邑。或有本作“卞邑”，
然鲁有卞邑，所以惑也。
<br>
<br>　　注④集解徐广曰：“皇甫谧云元戊子，终辛亥。”索隐按：春秋“齐伐鲁柯而盟”，
杜预云“柯，齐邑，今济北东阿也”。</span>
<br>
<br>　　鲁起周公至顷公，凡三十四世。
<br>
<br>　　太史公曰：余闻孔子称曰“甚矣鲁道之衰也！洙泗之闲龂龂如也”。①观庆父及叔
牙闵公之际，何其乱也？隐桓之事；襄仲杀适立庶；三家北面为臣，亲攻昭公，昭公以
奔。至其揖让之礼则从矣，而行事何其戾也？
<br>
<br>　　<span style="font-size:10.5pt;color:'004060'">注①集解徐广曰：“汉书地理志云‘鲁滨洙泗之闲，其民涉渡，幼者扶老而代其任。
俗既薄，长者不自安，与幼者相让，故曰龂龂如也’。龂，鱼斤反，东州语也。盖幼者
患苦长者，长者忿愧自守，故龂龂争辞，所以为道衰也。”索隐龂音鱼斤反，读如论语
“誾誾如也”。言鲁道虽微，而洙泗之闲尚誾誾如也。邹诞生亦音银。又作“断断”，
如尚书读，则断断是专一之义。徐广又引地理志音五艰反，云龂龂是斗争之貌。故繁钦
遂行赋云“涉洙泗而饮马兮，耻少长之龂龂”是也。今按：下文云“至于揖让之礼则从
矣”，鲁尚有揖让之风，如论语音誾为得之也。</span>
<br>
<br>　　【索隐述赞】武王既没，成王幼孤。周公摄政，负扆据图。及还臣列，北面堏如。
元子封鲁，少昊之墟。夹辅王室，系职不渝。降及孝王，穆仲致誉。隐能让国，春秋之
初。丘明执简，曪贬备书。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="034.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/033.htm by HTTrack Website Copier/3.x [XR&CO'2007], Thu, 21 Mar 2013 03:59:23 GMT -->
</html>
