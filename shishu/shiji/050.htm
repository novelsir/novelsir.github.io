<html>

<!-- Mirrored from www.my285.com/shishu/shiji/050.htm by HTTrack Website Copier/3.x [XR&CO'2007], Thu, 21 Mar 2013 03:59:39 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷五十&nbsp;&nbsp;楚元王世家　第二十
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　楚元王刘交者，①高祖之同母②少弟也，字游。
<br>
<br>　　<span style="font-size:10.5pt;color:'004060'">注①正义年表云都彭城。
<br>
<br>　　注②集解徐广曰：“一作‘父’。”索隐按：汉书作“同父”。言同父者，以明异
母也。</span>
<br>
<br>　　高祖兄弟四人，长兄伯，伯蚤卒。始高祖微时，尝辟事，时时与宾客过巨嫂食。①嫂厌叔，叔与客来，嫂详为羹尽，栎釜，②宾客以故去。已而视釜中尚有羹，高祖由此怨其嫂。及高祖为帝，封昆弟，而伯子独不得封。太上皇以为言，高祖曰：“某
非忘封之也，为其母不长者耳。”于是乃封其子信为羹颉侯。③而王次兄仲于代。④
<br>
<br>　　<span style="font-size:10.5pt;color:'004060'">注①集解徐广曰：“汉书云丘嫂也。”索隐汉书作“丘”。应劭云“丘，姓也”。
<br>
<br>　　孟康云“丘，空也。兄亡，空有嫂也”。今此作“巨”，巨，大也，谓长嫂也。刘氏云“巨，一作‘丘’。”
<br>
<br>　　注②索隐栎音历。谓以杓历釜旁，使为声。汉书作“轑”，音劳。
<br>
<br>　　注③集解徐广曰：“羹颉侯以高祖七年封，封十三年，高后元年，有罪，削爵一级，
为关内侯。”索隐羹颉，爵号耳，非县邑名，以其栎釜故也。正义括地志云：“羹颉山
在妫州怀戎县东南十五里。”按：高祖取其山名为侯号者，怨故也。
<br>
<br>　　注④集解徐广曰：“次兄名喜，字仲，以六年立为代王，其年罢。卒谥顷王。有子曰濞。”</span>
<br>
<br>　　高祖六年，已禽楚王韩信于陈，乃以弟交为楚王，都彭城。①即位二十三年卒，子
夷王郢立。②夷王四年卒，子王戊立。
<br>
<br>　　<span style="font-size:10.5pt;color:'004060'">注①索隐汉书云楚王王薛郡﹑东海﹑彭城三十六县也。
<br>
<br>　　注②索隐汉书名郢客。</span>
<br>
<br>　　王戊立二十年，冬，坐为薄太后服私奸，①削东海郡。春，戊与吴王合谋反，其相
张尚﹑太傅赵夷吾谏，不听。戊则杀尚﹑夷吾，起兵与吴西攻梁，破棘壁。②至昌邑南，③与汉将周亚夫战。汉绝吴楚粮道，士卒饥，吴王走，楚王戊自杀，军遂降汉。
<br>
<br>　　<span style="font-size:10.5pt;color:'004060'">注①索隐汉书云“私奸服舍中”。姚察云“奸于服舍，非必宫中”。又按：集注服
虔云“私奸中人”。盖以罪重，故至削郡也。
<br>
<br>　　注②正义括地志云：“大棘故城在宋州宁陵县西七十里，□梁棘壁。”
<br>
<br>　　注③正义括地志云：“有梁丘故城在曹州成武县东北三十二里”也。</span>
<br>
<br>　　汉已平吴楚，孝景帝欲以德侯子续吴，①以元王子礼续楚。窦太后曰：“吴王，老
人也，宜为宗室顺善。今乃首率七国，纷乱天下，柰何续其后！”不许吴，许立楚后。
是时礼为汉宗正。乃拜礼为楚王，奉元王宗庙，是为楚文王。
<br>
<br>　　<span style="font-size:10.5pt;color:'004060'">注①集解徐广曰：“德侯名广，吴王濞之弟也。其父曰仲。”</span>
<br>
<br>　　文王立三年卒，子安王道立。安王二十二年卒，子襄王注立。襄王立十四年卒，子
王纯代立。王纯立，地节二年，中人上书告楚王谋反，王自杀，国除，入汉为彭城郡。①
<br>
<br>　　<span style="font-size:10.5pt;color:'004060'">注①集解徐广曰：“纯立十七年卒，谥节王。子延寿立，十九年死。”索隐按：太史公唯记王纯为国人告反，国除。盖延寿后更封，至十九年又谋反诛死，故不同
也。正义汉书云王纯嗣十六年，子延寿嗣，与赵何齐谋反，延寿自杀，立三十二年国除。
与此不同。地节是宣帝年号，去天汉四年二十九年，仍隔昭帝世。言到地节二年以下者，
盖褚先生误也。</span>
<br>
<br>　　赵王刘遂者，①其父高祖中子，名友，谥曰“幽”。幽王以忧死，故为“幽”。高后王吕禄于赵，一岁而高后崩。大臣诛诸吕吕禄等，乃立幽王子遂为赵王。
<br>
<br>　　<span style="font-size:10.5pt;color:'004060'">注①正义年表云都邯郸。</span>
<br>
<br>　　孝文帝即位二年，立遂弟辟强，①取赵之河闲郡为河闲王，②*(以)**[是]*为文王。
立十三年卒，子哀王福立。一年卒，无子，绝后，国除，入于汉。
<br>
<br>　　<span style="font-size:10.5pt;color:'004060'">注①索隐音壁强二音，又音辟疆。
<br>
<br>　　注②正义河闲，今瀛州也。</span>
<br>
<br>　　遂既王赵二十六年，孝景帝时坐晃错以适削赵王常山之郡。吴楚反，赵王遂与合谋
起兵。其相建德﹑①内史王悍谏，不听。遂烧杀建德﹑王悍，发兵屯其西界，欲待吴与
俱西。北使匈奴，与连和攻汉。汉使曲周侯郦寄击之。赵王遂还，城守邯郸，相距七月。
吴楚败于梁，不能西。匈奴闻之，亦止，不肯入汉边。栾布自破齐还，乃并兵引水灌赵
城。赵城坏，赵王自杀，邯郸遂降。②赵幽王绝后。
<br>
<br>　　<span style="font-size:10.5pt;color:'004060'">注①索隐建德，其相名，史先失姓也。
<br>
<br>　　注②正义邯郸，洺州县也。</span>
<br>
<br>　　太史公曰：国之将兴，必有祯祥，君子用而小人退。国之将亡，贤人隐，乱臣贵。
使楚王戊毋刑申公，①遵其言，赵任防与先生，②岂有篡杀之谋，为天下僇哉？贤人乎，
贤人乎！非质有其内，恶能用之哉？甚矣，“安危在出令，存亡在所任”，诚哉是言也！
<br>
<br>　　<span style="font-size:10.5pt;color:'004060'">注①索隐汉书申公名培，王戊胥靡之。
<br>
<br>　　注②集解赵尧传曰：“赵人防与公也。”索隐此及汉书虽不见赵不用防与公，盖当
时犹知事夡，或别有所见，故太史公明引以结其赞。</span>
<br>
<br>　　【索隐述赞】汉封同姓，楚有令名。既灭韩信，王于彭城。穆生置醴，韦孟作程。
王戊□德，与吴连兵。太后命礼，为楚罪轻。文襄继立，世挺才英。如何赵遂，代殒厥
声！兴亡之兆，所任宜明。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="051.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/050.htm by HTTrack Website Copier/3.x [XR&CO'2007], Thu, 21 Mar 2013 03:59:40 GMT -->
</html>
