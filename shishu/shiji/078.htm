<html>

<!-- Mirrored from www.my285.com/shishu/shiji/078.htm by HTTrack Website Copier/3.x [XR&CO'2007], Thu, 21 Mar 2013 04:00:00 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷七十八&nbsp;&nbsp;春申君列传　第十八
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　春申君者，楚人也，名歇，姓黄氏。游学博闻，事楚顷襄王。①顷襄王以歇为辩，
使于秦。秦昭王使白起攻韩﹑魏，败之于华阳，禽魏将芒卯，韩﹑魏服而事秦。秦昭王
方令白起与韩﹑魏共伐楚，未行，而楚使黄歇适至于秦，闻秦之计。当是之时，秦已前
使白起攻楚，取巫﹑黔中之郡，拔鄢郢，东至竟陵，②楚顷襄王东徙治于陈县。③黄歇
见楚怀王之为秦所诱而入朝，遂见欺，留死于秦。顷襄王，其子也，秦轻之，恐壹举兵
而灭楚。歇乃上书说秦昭王曰：
<br>
<br>　　<span style="font-size:10.5pt;color:'004060'">注①索隐名横，考烈王完之父。
<br>
<br>　　注②正义竟陵属江夏郡也。
<br>
<br>　　注③正义今陈州也。</span>
<br>
<br>　　天下莫强于秦﹑楚。今闻大王欲伐楚，此犹两虎相与斗。两虎相与斗而驽犬受其獘，
①不如善楚。臣请言其说：臣闻物至则反，冬夏是也；②致至则危，③累澙是也。今大
国之地，篃天下有其二垂，④此从生民已来，万乘之地未尝有也。先帝文王﹑庄王之身，
三世不妄接地于齐，以绝从亲之要。⑤今王使盛桥守事于韩，⑥盛桥以其地入秦，是王
不用甲，不信威，⑦而得百里之地。王可谓能矣。王又举甲而攻魏，杜大梁之门，举河
内，拔燕﹑酸枣﹑虚﹑⑧桃，入邢，⑨魏之兵云翔而不敢捄。王之功亦多矣。王休甲息
觽，二年而后复之；又并蒲﹑衍﹑首﹑垣，⑩以临仁﹑平丘，⑾黄﹑济阳婴城⑿而魏氏
服；王又割濮磿之北，⒀注齐秦之要，绝楚赵之脊，⒁天下五合六聚而不敢救。王之威
亦单矣。⒂
<br>
<br>　　<span style="font-size:10.5pt;color:'004060'">注①索隐按：谓两虎斗乃受獘于驽犬也。刘氏云受犹承也。
<br>
<br>　　注②正义至，极也，极则反也。冬至，阴之极；夏至，阳之极。
<br>
<br>　　注③集解徐广曰：“致，或作‘安’。”
<br>
<br>　　注④正义言极东西。
<br>
<br>　　注⑤索隐音腰。以言山东从，韩﹑魏是其腰。
<br>
<br>　　注⑥索隐按：秦使盛桥守事于韩，亦如楚使召滑相赵然也。并内行章义之难。
<br>
<br>　　注⑦索隐信音申。
<br>
<br>　　注⑧集解徐广曰：“秦始皇五年，取酸枣﹑燕﹑虚。苏代曰‘决宿胥之口，魏无虚
﹑顿丘’。”
<br>
<br>　　注⑨集解徐广曰：“燕县有桃城，平皋有邢丘。”正义邢丘在怀州武德县东南二十
里。
<br>
<br>　　注⑩集解徐广曰：“苏秦云‘北有河外﹑卷﹑衍’。长垣县有蒲乡。”索隐此蒲在
韂之长垣蒲乡也。衍在河南，与卷相近。首盖牛首，垣即长垣，非河东之垣也。垣音圆。
<br>
<br>　　注⑾集解徐广曰：“属陈留。”索隐仁及平丘二县名。谓以兵临此二县，则黄及济
阳等自婴城而守也。按：地理志平丘属陈留，今不知所在。
<br>
<br>　　注⑿集解徐广曰：“苏代云‘决白马之口，魏无黄﹑济阳’。”正义故黄城在曹州
考城县东。济阳故城在曹州宛句县西南。婴城，未详。
<br>
<br>　　注⒀集解徐广曰：“濮水北于钜野入济。”索隐地名，盖地近濮也。
<br>
<br>　　注⒁正义刘伯庄云：“言秦得魏地，楚赵之*(绝)*从[绝]。”
<br>
<br>　　注⒂集解徐广曰：“单，亦作‘殚’。”索隐单音丹。单者，尽也。言王之威尽行
矣。</span>
<br>
<br>　　王若能持功守威，绌攻取之心而肥仁义之地，使无后患，三王不足四，五伯不足六
也。王若负人徒之觽，仗兵革之强，乘毁魏之威，而欲以力臣天下之主，臣恐其有后患
也。诗曰“靡不有初，鲜克有终”。易曰“狐涉水，濡其尾”。①此言始之易，终之难
也。何以知其然也？昔智氏见伐赵之利而不知榆次之祸，②吴见伐齐之便而不知干隧之
败。③此二国者，非无大功也，没利于前而易患于后也。④吴之信越也，从而伐齐，⑤
既胜齐人于艾陵，⑥还为越王禽三渚之浦。⑦智氏之信韩﹑魏也，从而伐赵，攻晋阳城，
⑧胜有日矣，韩﹑魏叛之，杀智伯瑶于凿台之下。⑨今王妒楚之不毁也，而忘毁楚之强
韩﹑魏也，臣为王虑而不取也。
<br>
<br>　　<span style="font-size:10.5pt;color:'004060'">注①正义言狐惜其尾，每涉水，举尾不令湿，比至极困，则濡之。譬不可力臣之。
<br>
<br>　　注②索隐智伯败于榆次也。地理志属太原，有梗阳乡。正义榆次，并州县也。注水经云：“榆次县南洞涡水侧有凿台。”
<br>
<br>　　注③索隐干隧，吴之败处，地名。干，水边也。隧，道路也。正义干隧，吴地名也。
出万安山西南一里太湖，即吴王夫差自刭处，在苏州西北四十里。
<br>
<br>　　注④索隐谓智伯及吴王没伐赵及伐齐之利于前，而自易其患于后。后□榆次﹑干隧
之难也。
<br>
<br>　　注⑤索隐从音绝用反。刘氏云：“从犹领也。”
<br>
<br>　　注⑥正义艾山在兖州博县南六十里也。
<br>
<br>　　注⑦集解战国策曰“三江之浦”。正义吴俗传云：“越军得子胥梦，从东入伐吴，
越王□从三江北岸立坛，杀白马祭子胥，杯动酒尽，乃开渠曰示浦，入破吴王于姑苏，
败干隧也。”
<br>
<br>　　注⑧正义并州城。
<br>
<br>　　注⑨集解徐广曰：“凿台在榆次。”</span>
<br>
<br>　　诗曰“大武远宅而不涉”。①从此观之，楚国，援也；邻国，敌也。诗云“趯趯毚
免，还犬获之。②他人有心，余忖度之”。今王中道而信韩﹑魏之善王也，此正吴之信
越也。臣闻之，敌不可假，时不可失。臣恐韩﹑魏卑辞除患而实欲欺大国也。③何则？王无重世之德④于韩﹑魏，而有累世之怨焉。夫韩﹑魏父子兄弟接踵而死于秦者将十世矣。本国残，社稷坏，宗庙毁。刳腹绝肠，折颈折颐，⑤首身分离，暴骸
骨于草泽，头颅僵仆，相望于境，父子老弱系脰束手为髃虏者相及于路。鬼神孤伤，无
所血食。人民不聊生，族类离散，流亡为仆妾者，盈满海内矣。故韩﹑魏之不亡，秦社
稷之忧也，今王资之与攻楚，不亦过乎！
<br>
<br>　　<span style="font-size:10.5pt;color:'004060'">注①正义言大军不远跋涉攻伐。
<br>
<br>　　注②集解韩婴章句曰：“趯趯，往来貌。获，得也。言趯趯之毚兔。谓狡兔数往来
逃匿其迹，有时遇犬得之。”毛传曰：“毚兔，狡兔也。”郑玄曰：“遇犬，犬之驯者，
谓田犬。”索隐“趯”作“跃”。跃，天历反。毚音谗。
<br>
<br>　　注③索隐大国谓秦也。
<br>
<br>　　注④索隐重世犹累世也。
<br>
<br>　　注⑤集解徐广曰：“一作‘颠’。”索隐上音拉，下音夷。</span>
<br>
<br>　　且王攻楚将恶出兵？①王将借路于仇雠之韩﹑魏乎？兵出之日而王忧其不返也，是
王以兵资于仇雠之韩﹑魏也。王若不借路于仇雠之韩﹑魏，必攻随水右壤。随水右壤，
此皆广川大水，山林溪谷，不食之地也，②王虽有之，不为得地。是王有毁楚之名而无
得地之实也。
<br>
<br>　　<span style="font-size:10.5pt;color:'004060'">注①正义恶音乌。
<br>
<br>　　注②索隐楚都陈，随水之右壤盖在随之西，□今邓州之西，其地多山林者矣。</span>
<br>
<br>　　且王攻楚之日，四国必悉起兵以应王。秦、楚之兵构而不离，魏氏将出而攻留、方
与、铚、湖陵、砀、萧、相，故宋必尽。①齐人南面攻楚，泗上必举。②此皆平原四达，
膏腴之地，而使独攻。③王破楚以肥韩、魏于中国而劲齐。
<br>
<br>　　韩、魏之强，足以校于秦。④齐南以泗水为境，东负海，北倚河，而无后患，天下
之国莫强于齐、魏，齐、魏得地葆利而详事下吏，一年之后，为帝未能，其于禁王之为
帝有余矣。⑤
<br>
<br>　　<span style="font-size:10.5pt;color:'004060'">注①正义徐州西，宋州东，兖州南，并故宋地。
<br>
<br>　　注②正义此时徐、泗属齐也。
<br>
<br>　　注③索隐若秦楚构兵不休，则魏尽故宋，齐取泗上，是使齐魏独攻伐而得其利也。
<br>
<br>　　注④索隐校音教。谓足以与秦为敌也。一云校者，报也，言力能报秦。
<br>
<br>　　注⑤索隐言齐一年之后，未□能为帝，而能禁秦为帝有余力矣。然“禁”字作“楚”
者，误也。</span>
<br>
<br>　　夫以王壤土之博，人徒之觽，兵革之强，壹举事而树怨于楚，迟令①韩、魏归帝重
于齐，是王失计也。②臣为王虑，莫若善楚。秦、楚合而为一以临韩，韩必敛手。王施
以东山之险，带以曲河之利，韩必为关内之侯。若是而王以十万戍郑，梁氏寒心，许、
鄢陵婴城，而上蔡、召陵不往来也，如此而魏亦关内侯矣。王壹善楚，而关内两万乘之
主注地于齐，③齐右壤可拱手而取也。④王之地一经两海，⑤要约天下，是燕、赵无齐、
楚，齐、楚无燕、赵也。然后危动燕、赵，直摇齐、楚，此四国者不待痛而服矣。
<br>
<br>　　<span style="font-size:10.5pt;color:'004060'">注①集解徐广曰：“迟，一作‘还’。”索隐迟音值。值犹乃也。今音力呈反。
<br>
<br>　　注②索隐谓韩、魏重齐，令归帝号，此秦之计失。
<br>
<br>　　注③索隐注谓以兵裁之也。
<br>
<br>　　注④正义右壤谓济州之南北也。
<br>
<br>　　注⑤索隐谓西海至东海皆是秦地。正义广言横度中国东西也。</span>
<br>
<br>　　昭王曰：“善。”于是乃止白起而谢韩、魏。发使赂楚，约为与国。
<br>
<br>　　黄歇受约归楚，楚使歇与太子完入质于秦，秦留之数年。楚顷襄王病，太子不得归。
而楚太子与秦相应侯善，于是黄歇乃说应侯曰：“相国诚善楚太子乎？”
<br>
<br>　　应侯曰：“然。”歇曰：“今楚王恐不起疾，秦不如归其太子。太子得立，其事秦
必重而德相国无穷，是亲与国而得储万乘也。若不归，则咸阳一布衣耳；楚更立太子，
必不事秦。夫失与国而绝万乘之和，非计也。愿相国孰虑之。”应侯以闻秦王。秦王曰：
“令楚太子之傅先往问楚王之疾，返而后图之。”黄歇为楚太子计曰：“秦之留太子也，
欲以求利也。今太子力未能有以利秦也，歇忧之甚。而阳文君子二人在中，王若卒大命，
太子不在，阳文君子必立为后，太子不得奉宗庙矣。不如亡秦，与使者俱出；臣请止，
以死当之。”楚太子因变衣服为楚使者御以出关，而黄歇守舍，常为谢病。度太子已远，
秦不能追，歇乃自言秦昭王曰：“楚太子已归，出远矣。歇当死，愿赐死。”昭王大怒，
欲听其自杀也。应侯曰：“歇为人臣，出身以徇其主，太子立，必用歇，故不如无罪而
归之，以亲楚。”秦因遣黄歇。
<br>
<br>　　歇至楚三月，楚顷襄王卒，①太子完立，是为考烈王。考烈王元年，以黄歇为相，
封为春申君，②赐淮北地十二县。后十五岁，黄歇言之楚王曰：“淮北地边齐，其事急，
请以为郡便。”因并献淮北十二县。请封于江东。考烈王许之。春申君因城故吴墟，以
自为都邑。
<br>
<br>　　<span style="font-size:10.5pt;color:'004060'">注①集解徐广曰：“三十六年。”
<br>
<br>　　注②正义然四君封邑检皆不获，唯平原有地，又非赵境，并盖号谥，而孟尝是谥。
<br>
<br>　　注③正义墟音虚。*(阖闾)*今苏州也。*[阖闾]*于城内小城西北别筑城居之，今圮
毁也。又大内北渎，四从五横，至今犹存。又改破楚门为昌门。</span>
<br>
<br>　　春申君既相楚，是时齐有孟尝君，赵有平原君，魏有信陵君，方争下士，招致宾客，
以相倾夺，辅国持权。
<br>
<br>　　春申君为楚相四年，秦破赵之长平军四十余万。五年，围邯郸。邯郸告急于楚，楚
使春申君将兵往救之，秦兵亦去，春申君归。春申君相楚八年，为楚北伐灭鲁，①以荀
卿为兰陵令。当是时，楚复强。
<br>
<br>　　<span style="font-size:10.5pt;color:'004060'">注①索隐按：年表云八年取鲁，封鲁君于莒，十四年而灭也。</span>
<br>
<br>　　赵平原君使人于春申君，春申君舍之于上舍。赵使欲夸楚，为檋瑁簪，刀剑室以珠
玉饰之，请命春申君客。春申君客三千余人，其上客皆蹑珠履以见赵使，赵使大臱。
<br>
<br>　　春申君相十四年，秦庄襄王立，以吕不韦为相，封为文信侯。取东周。
<br>
<br>　　春申君相二十二年，诸侯患秦攻伐无已时，乃相与合从，西伐秦，①而楚王为从长，
春申君用事。至函谷关，秦出兵攻，诸侯兵皆败走。楚考烈王以咎春申君，春申君以此
益疏。
<br>
<br>　　<span style="font-size:10.5pt;color:'004060'">注①集解徐广曰：“始皇六年。”</span>
<br>
<br>　　客有观津人朱英，①谓春申君曰：“人皆以楚为强而君用之弱，其于英不然。
<br>
<br>　　先君时善秦二十年而不攻楚，何也？秦踰黾隘之塞而攻楚，②不便；假道于两周，
背韩、魏而攻楚，不可。今则不然，魏旦暮亡，不能爱许、鄢陵，其许魏割以与秦。秦
兵去陈百六十里，③臣之所观者，见秦、楚之日斗也。”楚于是去陈徙寿春；而秦徙韂
野王，作置东郡。④春申君由此就封于吴，行相事。
<br>
<br>　　<span style="font-size:10.5pt;color:'004060'">注①正义观音馆。今魏州观城县也。
<br>
<br>　　注②正义黾隘之塞在申州。黾音盲也。
<br>
<br>　　注③集解徐广曰：“在许东南。”
<br>
<br>　　注④正义濮、滑州兼河北置东郡。濮州本韂都，而徙野王也。</span>
<br>
<br>　　楚考烈王无子，春申君患之，求妇人宜子者进之，甚觽，卒无子。赵人李园持其女
弟，欲进之楚王，闻其不宜子，恐久毋宠。李园求事春申君为舍人，已而谒归，故失期。
还谒，春申君问之状，对曰：“齐王使使求臣之女弟，与其使者饮，故失期。”春申君
曰：“娉入乎？”对曰：“未也。”春申君曰：“可得见乎？”曰：“可。”于是李园乃进其女弟，即幸于春申君。知其有身，李园乃与其女弟谋。园女弟承闲以说春申君曰：“楚王之贵幸君，虽兄弟不如也。今君相楚二十余年，而王
无子，即百岁后将更立兄弟，则楚更立君后，亦各贵其故所亲，君又安得长有宠乎？非
徒然也，君贵用事久，多失礼于王兄弟，兄弟诚立，祸且及身，何以保相印江东之封乎？
今妾自知有身矣，而人莫知。妾幸君未久，诚以君之重而进妾于楚王，王必幸妾；妾赖
天有子男，则是君之子为王也，楚国尽可得，孰与身临不测之罪乎？”春申君大然之，
乃出李园女弟，谨舍而言之楚王。楚王召入幸之，遂生子男，立为太子，以李园女弟为
王后。楚王贵李园，园用事。
<br>
<br>　　李园既入其女弟，立为王后，子为太子，恐春申君语泄而益骄，阴养死士，欲杀春
申君以灭口，而国人颇有知之者。
<br>
<br>　　春申君相二十五年，楚考烈王病。朱英谓春申君曰：“世有毋望之福，①又有毋望
之祸。②今君处毋望之世，③事毋望之主，④安可以无毋望之人乎？”⑤春申君曰：“何谓毋望之福？”曰：“君相楚二十余年矣，虽名相国，实楚王也。今楚王病，旦暮且卒，而君相少主，因而代立当国，如伊尹、周公，王长而反政，不即
遂南面称孤而有楚国？此所谓毋望之福也。”春申君曰：“何谓毋望之祸？”曰：“李
园不治国而君之仇也，⑥不为兵而养死士之日久矣，楚王卒，李园必先入据权而杀君以
灭口。此所谓毋望之祸也。”春申君曰：“何谓毋望之人？”对曰：“君置臣郎中，楚
王卒，李园必先入，臣为君杀李园。此所谓毋望之人也。”春申君曰：“足下置之，李
园，弱人也，仆又善之，且又何至此！”朱英⑦知言不用，恐祸及身，乃亡去。
<br>
<br>　　<span style="font-size:10.5pt;color:'004060'">注①正义无望谓不望而忽至也。
<br>
<br>　　注②索隐周易有无妄卦，其义殊也。
<br>
<br>　　注③正义谓生死无常。
<br>
<br>　　注④正义谓喜怒不节也。
<br>
<br>　　注⑤正义谓吉凶忽*(为)**[焉]*。
<br>
<br>　　注⑥索隐言园是春申之仇也。战国策作“君之舅也”，谓为王之舅，意异也。
<br>
<br>　　注⑦索隐朱亥。□上之朱英也。作“亥”者，史因赵有朱亥误也。</span>
<br>
<br>　　后十七日，楚考烈王卒，李园果先入，伏死士于棘门之内。①春申君入棘门，园死
士侠刺春申君，斩其头，投之棘门外。②于是遂使吏尽灭春申君之家。
<br>
<br>　　而李园女弟初幸春申君有身而入之王所生子者遂立，是为楚幽王。③
<br>
<br>　　<span style="font-size:10.5pt;color:'004060'">注①正义寿州城门。
<br>
<br>　　注②正义楚考烈王二十五年，秦始皇九年。
<br>
<br>　　注③索隐按：楚捍有母弟犹，犹有庶兄负刍及昌平君，是楚君完非无子，而上文云
考烈王无子，误也。</span>
<br>
<br>　　是岁也，秦始皇帝立九年矣。嫪毐亦为乱于秦，觉，夷其三族，而吕不韦废。
<br>
<br>　　太史公曰：吾适楚，观春申君故城，宫室盛矣哉！初，春申君之说秦昭王，及出身
遣楚太子归，何其智之明也！后制于李园，旄矣。①语曰：“当断不断，反受其乱。”
春申君失朱英之谓邪？
<br>
<br>　　<span style="font-size:10.5pt;color:'004060'">注①集解徐广曰：“旄音耄。”</span>
<br>
<br>　　【索隐述赞】黄歇辩智，权略秦、楚。太子获归，身作宰辅。珠炫赵客，邑开吴土。
烈王寡胤，李园献女。无妄成灾，朱英徒语。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="079.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/078.htm by HTTrack Website Copier/3.x [XR&CO'2007], Thu, 21 Mar 2013 04:00:01 GMT -->
</html>
