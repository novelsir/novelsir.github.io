<html>

<!-- Mirrored from www.my285.com/shishu/shiji/119.htm by HTTrack Website Copier/3.x [XR&CO'2007], Thu, 21 Mar 2013 04:00:59 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷一百一十九&nbsp;&nbsp;循吏列传　第五十九
 
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　索隐案：谓本法循理之吏也。
<br>
<br>　　太史公曰：法令所以导民也，刑罚所以禁奸也。文武不备，良民惧然身修者，官未
曾乱也。奉职循理，亦可以为治，何必威严哉？
<br>
<br>　　孙叔敖者，①楚之处士也。虞丘相进之于楚庄王，以自代也。三月为楚相，施教导
民，上下和合，世俗盛美，政缓禁止，吏无奸邪，盗贼不起。秋冬则劝民山采，春夏以
水，②各得其所便，民皆乐其生。
<br>
<br>　　<span style="font-size:10.5pt;color:'004060'">注①正义说苑云：“孙叔敖为令尹，一国吏民皆来贺。有一老父衣麤衣，冠白冠，
后来，吊曰：‘有身贵而骄人者，民亡之；位已高而擅权者，君恶之；禄已厚而不知足
者，患处之。’叔敖再拜，敬受命，愿闻余教。父曰：‘位已高而意益下，官益大而心
益小，禄已厚而慎不取。君谨守此三者，足以治楚。’”
<br>
<br>　　注②集解徐广曰：“乘多水时而出材竹。”</span>
<br>
<br>　　庄王以为币轻，更以小为大，百姓不便，皆去其业。市令言之相曰：“市乱，民莫
安其处，次行不定。”相曰：“如此几何顷乎？”市令曰：“三月顷。”相曰：“罢，吾今令之复矣。”后五日，朝，相言之王曰：“前日更币，以为轻。今市令来言曰‘市乱，民莫安其处，次行之不定’。臣请遂令复如故。”王许之，下令三日而
市复如故。
<br>
<br>　　楚民俗好庳车，①王以为庳车不便马，欲下令使高之。相曰：“令数下，民不知所
从，不可。王必欲高车，臣请教闾里使高其捆。②乘车者皆君子，君子不能数下车。”
王许之。居半岁，民悉自高其车。
<br>
<br>　　<span style="font-size:10.5pt;color:'004060'">注①索隐庳，下也，音婢。
<br>
<br>　　注②索隐音口本反。捆，门限也。</span>
<br>
<br>　　此不教而民从其化，近者视而效之，远者四面望而法之。故三得相而不喜，知其材
自得之也；三去相而不悔，知非己之罪也。①
<br>
<br>　　<span style="font-size:10.5pt;color:'004060'">注①集解皇览曰：“孙叔敖頉在南郡江陵故城中白土里。民传孙叔敖曰‘葬我庐江
陂，后当为万户邑’。去故楚都郢城北三十里所。或曰孙叔敖激沮水作云梦大泽之池也。”</span>
<br>
<br>　　子产者，郑之列大夫也。郑昭君之时，以所爱徐挚为相，①国乱，上下不亲，父子
不和。大宫子期言之君，以子产为相。②为相一年，竖子不戏狎，斑白不提挈，僮子不
儣畔。二年，市不豫贾。③三年，门不夜关，④道不拾遗。
<br>
<br>　　四年，田器不归。五年，士无尺籍，⑤丧期不令而治。治郑二十六年而死，丁壮号
哭，老人儿啼，曰：“子产去我死乎！民将安归？”⑥
<br>
<br>　　<span style="font-size:10.5pt;color:'004060'">注①索隐案：郑系家云子产，郑成公之少子。事简公﹑定公。简公封子产以六邑，
子产受其半。子产不事昭君，亦无徐挚作相之事。盖别有所出，太史记异耳。
<br>
<br>　　注②索隐子期亦郑之公子也。左传﹑国语亦无其说。案：系家郑相子驷﹑子孔与子
产同时，盖亦子期之兄弟也。
<br>
<br>　　注③索隐下音价。谓临时评其贵贱，不豫定也。
<br>
<br>　　注④集解徐广曰：“一作‘闭’。”
<br>
<br>　　注⑤正义言士民无一尺方板之籍书。什伍，什伍相保也。
<br>
<br>　　注⑥集解皇览曰：“子产頉在河南新郑，城外大頉是也。”索隐案：左传及系家云
子产死，孔子泣曰“子产，古之遗爱也”。又韩诗称子产卒，郑人耕者辍耒，妇人捐其
佩玦也。</span>
<br>
<br>　　公仪休者，鲁博士也。以高弟为鲁相。奉法循理，无所变更，百官自正。使食禄者
不得与下民争利，受大者不得取小。
<br>
<br>　　客有遗相鱼者，相不受。客曰：“闻君嗜鱼，遗君鱼，何故不受也？”相曰：“以
嗜鱼，故不受也。今为相，能自给鱼；今受鱼而免，谁复给我鱼者？吾故不受也。”
<br>
<br>　　食茹而美，拔其园葵而弃之。见其家织布好，而疾出其家妇，燔其机，云“欲令农
士工女安所雠①其货乎”？
<br>
<br>　　<span style="font-size:10.5pt;color:'004060'">注①索隐音售。</span>
<br>
<br>　　石奢者，楚昭王相也。坚直廉正，无所阿避。行县，道有杀人者，相追之，乃其父
也。纵其父而还自系焉。使人言之王曰：“杀人者，臣之父也。夫以父立政，不孝也；
废法纵罪，非忠也；臣罪当死。”王曰：“追而不及，不当伏罪，子其治事矣。”石奢
曰：“不私其父，非孝子也；不奉主法，非忠臣也。王赦其罪，上惠也；伏诛而死，臣
职也。”遂不受令，自刎①而死。
<br>
<br>　　<span style="font-size:10.5pt;color:'004060'">注①索隐音亡粉反。</span>
<br>
<br>　　李离者，晋文公之理也。①过听杀人，自拘当死。文公曰：“官有贵贱，罚有轻重。
下吏有过，非子之罪也。”李离曰：“臣居官为长，不与吏让位；受禄为多，不与下分
利。今过听杀人，傅其罪下吏，非所闻也。”辞不受令。文公曰：“子则自以为有罪，
寡人亦有罪邪？”李离曰：“理有法，失刑则刑，失死则死。公以臣能听微决疑，②故
使为理。今过听杀人，罪当死。”遂不受令，伏剑而死。
<br>
<br>　　<span style="font-size:10.5pt;color:'004060'">注①正义理，狱官也。
<br>
<br>　　注②索隐言能听察微理，以决疑狱。故周礼司寇以五听察狱，词气色耳目也。</span>
<br>
<br>　　又尚书曰“服念五六日，至于旬时”是也。
<br>
<br>　　太史公曰：孙叔敖出一言，郢市复。子产病死，郑民号哭。公仪子见好布而家妇逐。
石奢纵父而死，楚昭名立。李离过杀而伏剑，晋文以正国法。
<br>
<br>　　【索隐述赞】奉职循理，为政之先。恤人体国，良史述焉。叔孙﹑郑产，自昔称贤。
拔葵一利，赦父非稥。李离伏剑，为法而然。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="120.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/119.htm by HTTrack Website Copier/3.x [XR&CO'2007], Thu, 21 Mar 2013 04:01:00 GMT -->
</html>
