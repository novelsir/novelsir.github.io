<html>

<!-- Mirrored from www.my285.com/shishu/shiji/054.htm by HTTrack Website Copier/3.x [XR&CO'2007], Thu, 21 Mar 2013 03:59:42 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷五十四&nbsp;&nbsp;曹相国世家　第二十四
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　平阳侯①曹参者，沛人也。②秦时为沛狱掾，而萧何为主吏，居县为豪吏矣。
<br>
<br>　　<span style="font-size:10.5pt;color:'004060'">注①正义晋州城即平阳故城也。
<br>
<br>　　注②集解张华曰：“曹参字敬伯。”索隐地理志平阳县属河东。又按春秋纬及博物
志，并云参字敬伯。正义按：沛，今徐州县也。</span>
<br>
<br>　　高祖为沛公而初起也，参以中涓从。①将击胡陵﹑方与，②攻秦监公军，③大破之。
东下薛，击泗水守军薛郭西。复攻胡陵，取之。徙守方与。方与反为魏，击之。④丰反
为魏，⑤攻之。赐爵七大夫。击秦司马橺⑥军砀东，破之，取砀﹑狐父﹑⑦祁善置。⑧
又攻下邑以西，至虞，⑨击章邯车骑。
<br>
<br>　　攻爰戚⑩及亢父，⑾先登。迁为五大夫。北救阿，⑿击章邯军，陷陈，追至濮阳。
攻定陶，取临济。⒀南救雍丘。击李由军，破之，杀李由，虏秦候一人。秦将章邯破杀
项梁也，沛公与项羽引而东。楚怀王以沛公为砀郡长，将砀郡兵。
<br>
<br>　　于是乃封参为执帛，⒁号曰建成君。⒂迁为戚公，⒃属砀郡。
<br>
<br>　　<span style="font-size:10.5pt;color:'004060'">注①集解汉书音义曰：“中涓如中谒者。”索隐涓音古玄反。
<br>
<br>　　注②索隐地理志二县皆属山阳郡。正义胡陵，县名，在方与之南。方音房，与音预，
兖州县也。
<br>
<br>　　注③集解汉书音义曰：“监，御史监郡者；公，名。秦一郡置守、尉、监三人。”
<br>
<br>　　索隐按注，公者监之名，然本纪泗川监名平，则平是名，公为相尊之称也。
<br>
<br>　　注④正义曹参击方与。
<br>
<br>　　注⑤索隐时雍齿守丰，为魏反沛公。
<br>
<br>　　注⑥正义音夷。
<br>
<br>　　注⑦集解徐广曰：“伍被曰‘吴濞败于狐父’。”索隐地理志砀属梁国。狐父，地
名，在梁砀之闲。徐氏引伍被云“吴濞败于狐父”，是吴与梁相拒而败处。正义括地志
云：“狐父亭在宋州砀山县东南三十里。”
<br>
<br>　　注⑧集解文颖曰：“善置，置名也。”晋灼曰：“祁音坻。孙检曰‘汉谓驿曰置。
善，名也’。”索隐按：司马彪郡国志谷熟有祁亭。刘氏音迟，又如字。善置，置名，
汉谓驿为置。正义括地志云：“故祁城在宋州下邑县东北四十九里，汉祁城县也。”言
取砀、狐父及祁县之善置。
<br>
<br>　　注⑨索隐地理志下邑、虞皆属梁国。正义宋州下邑县在州东百一十里。汉下邑城，
今砀山县是。虞城县在州北五十里，古虞国，商均所封。
<br>
<br>　　注⑩集解徐广曰：“宣帝时有爰戚侯。”索隐苏林云“县名，属山阳”。按功臣表，
爰戚侯赵成。正义音寂。刘音七历反。今在兖州南，近亢父县。
<br>
<br>　　注⑾索隐地理志县名，属东平。正义括地志：“亢父故城在兖州任城县南五十一里。”
<br>
<br>　　注⑿索隐按：阿□东阿也。时章邯围田荣于东阿也。正义今济州东阿也。
<br>
<br>　　注⒀正义淄州高苑县西北二里有狄故城，安帝改曰临济。
<br>
<br>　　注⒁集解张晏曰：“孤卿也。或曰楚官名。”
<br>
<br>　　注⒂索隐地理志建成县属沛郡。
<br>
<br>　　注⒃索隐谓迁参为戚令。正义□爰戚县也，是时属沛郡。</span>
<br>
<br>　　其后从攻东郡尉军，破之成武南。①击王离军成阳南，②复攻之杠里，大破之。追
北，西至开封，击赵贲③军，破之，围赵贲开封城中。西击将杨熊军于曲遇，④破之，
虏秦司马及御史各一人。迁为执珪。⑤从攻阳武，⑥下轘辕、缑氏，⑦绝河津，⑧还击
赵贲军尸北，破之。⑨从南攻 撸肽涎羰佚t战阳城郭东，⑩陷陈，⑾取宛，虏齮，尽
定南阳郡。从西攻武关、峣关，⑿取之。前攻秦军蓝田南，⒀又夜击其北，秦军大破，
遂至咸阳，灭秦。
<br>
<br>　　<span style="font-size:10.5pt;color:'004060'">注①索隐地理志成武县属山阳。
<br>
<br>　　注②索隐地理志县名，在济阴。成，地名。周武王封弟季载于成，其后代迁于成之
阳，故曰成阳。正义成阳故城，濮州雷泽县是。史记云武王封弟季载于成。其后迁于成
之阳，故曰成阳也。
<br>
<br>　　注③索隐音奔。
<br>
<br>　　注④集解徐广曰：“在中牟。”索隐曲，丘禹反。遇，牛凶反。正义曲，丘羽反。
遇，牛恭反。司马彪郡国志云“中牟有曲遇聚”。按：中牟，郑州县也。
<br>
<br>　　注⑤集解张晏曰：“侯伯执珪以朝，位比之。”如淳曰：“吕氏春秋‘得伍员者位
执珪’。古爵名。”
<br>
<br>　　注⑥正义括地志云：“阳武故城在郑州阳武县东北十八里，汉阳武县城也。”
<br>
<br>　　注⑦索隐地理志阳武、缑氏二县属河南。轘辕，道名，在缑氏南。正义缑氏，洛州
县也。括地志云：“轘辕故关在洛州缑氏县东南四十里。十三州志云轘辕道凡十二曲，
是险道。”
<br>
<br>　　注⑧正义津，济渡处。括地志云：“平阴故津在洛州洛阳县东北五十里。”
<br>
<br>　　注⑨集解徐广曰：“尸在偃师。”孟康曰：“尸乡北。”正义破赵贲军于尸乡之北
也。括地志云：“尸乡亭在洛州偃师县，在洛州东南也。”
<br>
<br>　　注⑩集解应劭曰：“今赭阳。”索隐徐广云“阳城在南阳”，应劭云“今赭阳”。
赭阳是南阳之县。
<br>
<br>　　注⑾正义陷南阳守于阳城郭东也。
<br>
<br>　　注⑿正义括地志云：“故武关在商州商洛县东九十里。蓝田关在雍州蓝田县东南九
十里，□秦峣关也。”
<br>
<br>　　注⒀正义雍州蓝田县在州东南八十里，因蓝田山为名。</span>
<br>
<br>　　项羽至，以沛公为汉王。汉王封参为建成侯。从至汉中，①迁为将军。从还定三秦，
初攻下辩、故道、②雍、斄。③击章平军于好畤南，④破之，围好畤，取壤乡。⑤击三
秦军壤东及高栎，⑥破之。复围章平，章平出好畤走。因击赵贲、内史保军，破之。东
取咸阳，更名曰新城。⑦参将兵守景陵⑧二十日，三秦使章平等攻参，参出击，大破之。
赐食邑于宁秦。⑨参以将军引兵围章邯于废丘。⑩以中尉从汉王出临晋关。⑾至河内，
下修武，⑿渡围津，⒀东击龙且、项他定陶，破之。东取砀、萧、彭城。⒁击项籍军，
汉军大败走。参以中尉围取雍丘。
<br>
<br>　　王武反于[外]黄，⒂程处反于燕，⒃往击，尽破之。柱天侯反于衍氏，⒄又进破取
衍氏。击羽婴于昆阳，追至叶。还攻武强，⒅因至荥阳。
<br>
<br>　　参自汉中为将军中尉，从⒆击诸侯，及项羽败，还至荥阳，凡二岁。
<br>
<br>　　<span style="font-size:10.5pt;color:'004060'">注①正义梁州本汉中郡。
<br>
<br>　　注②索隐地理志二县名，皆属武都。辩音皮苋反。正义括地志云：“成州同谷县，
本汉下辩道。”又云：“凤州两当县，本汉故道县，在州西五十里。”
<br>
<br>　　注③索隐地理志二县名，属右扶风。斄音胎。正义斄作“邰”，音贻。括地志云：
“故雍县南七里。故斄城一名武功，县西南二十二里，古邰国也。”
<br>
<br>　　注④正义括地志云：“好畤城在雍州好畤县东南十三里。”
<br>
<br>　　注⑤集解文颖曰：“地名。”
<br>
<br>　　注⑥索隐栎音历。按：文颖云“壤乡、高栎皆地名也”。然尽在右扶风，今其地阙
也。正义音历。皆村邑名。壤乡，今雍州武功县东南一十余里高壤坊，是高栎近壤乡也。
<br>
<br>　　注⑦索隐按：汉书高帝元年咸阳名新城，武帝改名曰渭城。
<br>
<br>　　注⑧集解汉书音义曰：“县名也。”
<br>
<br>　　注⑨集解苏林曰：“今华阴。”
<br>
<br>　　注⑩正义周曰犬丘，秦更名废丘，汉更名槐里，今故城在雍州始平县东南十里。
<br>
<br>　　注⑾正义□蒲津关也，在临晋县。故言临晋关，今在同州也。
<br>
<br>　　注⑿正义今怀州获嘉县，古修武也。
<br>
<br>　　注⒀正义徐广曰：“东郡白马有围津。”索隐顾氏按：水经注白马津有韦乡、韦津
城。“围”与“韦”同，古今字变尔。正义括地志云：“黎阳津一名白马津，在滑州白
马县北三十里。帝王世纪云‘白马县南有韦城，故豕韦国也’。续汉书郡国志云‘白马
县有韦城’。”
<br>
<br>　　注⒁正义徐州二县。
<br>
<br>　　注⒂集解徐广曰：“内黄县有黄泽。”
<br>
<br>　　注⒃集解徐广曰：“东郡燕县。”骃案：汉书音义曰“皆汉将”。
<br>
<br>　　注⒄索隐天柱侯不知其谁封。衍氏，魏邑。地理志云天柱在庐江潜县。
<br>
<br>　　注⒅集解瓒曰：“武强城在阳武。”正义括地志云：“武强故城在郑州管城县东北
三十一里。”
<br>
<br>　　注⒆索隐才用反。</span>
<br>
<br>　　高祖*(三)**②*年，拜为假左丞相，入屯兵关中。月余，魏王豹反，以假左丞相别
与韩信东攻魏将军孙遫①军东张，②大破之。因攻安邑，得魏将王襄。击魏王于曲阳，
③追至武垣，④生得魏王豹。取平阳，⑤得魏王母妻子，尽定魏地，凡五十二城。
<br>
<br>　　赐食邑平阳。因从韩信击赵相国夏说军于邬东，⑥大破之，斩夏说。韩信与故常山
王张耳引兵下井陉，击成安君，而令参还围赵别将戚将军于邬城中。戚将军出走，追斩
之。乃引兵诣敖仓汉王之所。韩信已破赵，为相国，东击齐。
<br>
<br>　　参以右丞相属韩信，攻破齐历下军，遂取临菑。还定济北郡，攻着、漯阴、平原、
鬲、卢。⑦已而从韩信击龙且军于上假密，⑧大破之，斩龙且，虏其将军周兰。定齐，
凡得七十余县。得故齐王田广相田光，其守相许章，及故齐胶东将军田既。韩信为齐王，
引兵诣陈，与汉王共破项羽，而参留平齐未服者。
<br>
<br>　　<span style="font-size:10.5pt;color:'004060'">注①索隐音速。
<br>
<br>　　注②集解徐广曰：“张者，地名。功臣表有张侯毛泽之。”骃按：苏林曰属河东。
正义括地志云：“张阳故城一名东张城，在蒲州虞乡县西北四十里。”
<br>
<br>　　注③正义括地志云：“上曲阳，定州恒阳县是。下曲阳在定州鼓城县西五里。”
<br>
<br>　　注④集解徐广曰：“河东有垣县。”正义括地志云：“武垣县，今瀛州城是。地理志云武垣县属涿郡也。”
<br>
<br>　　注⑤正义晋州城是。
<br>
<br>　　注⑥集解徐广曰：“邬县在太原。音乌古反。”索隐地理志邬，太原县名。音乌古
反。
<br>
<br>　　注⑦索隐地理志着县属济南，卢县属泰山，漯阴、平原、鬲三县属平原。漯音吐答
反。正义括地志云：“平原故城在德州平原县东南十里。故鬲城在德州安德县西北十五
里。”卢县，今济州理县是也。
<br>
<br>　　注⑧集解文颖曰：“或以为高密。”索隐汉书亦作“假密”。按：下定齐七十县，
则上假密非高密，亦是齐地，今阙。</span>
<br>
<br>　　项籍已死，天下定，汉王为皇帝，韩信徙为楚王，齐为郡。参归汉相印。高帝以长
子肥为齐王，而以参为齐相国。以高祖六年赐爵列侯，与诸侯剖符，世世勿绝。食邑平
阳万六百三十户，号曰平阳侯，除前所食邑。
<br>
<br>　　以齐相国击陈豨将张春军，破之。黥布反，参以齐相国从悼惠王将兵车骑十二万人，
与高祖会击黥布军，大破之。南至蕲，还定竹邑、相、萧、留。①
<br>
<br>　　<span style="font-size:10.5pt;color:'004060'">注①索隐地理志蕲﹑竹邑、相、萧四县属沛。韦昭云“留今属彭城”，则汉初亦属
沛也。正义括地志云：“徐州符离县城，汉竹邑城也。李奇云‘今竹邑也’。</span>
<br>
<br>　　故相城在符离县西北九十里。舆地志云‘宋共公自睢阳徙相子城，又还睢阳’。
<br>
<br>　　萧，徐州县，古萧叔国城也。故留城在徐州沛县东南五十里，张良所封。”
<br>
<br>　　参功：凡下二国，县一百二十二；得王二人，相三人，将军六人，大莫敖、①郡守、
司马、候、御史各一人。
<br>
<br>　　<span style="font-size:10.5pt;color:'004060'">注①集解汉书音义曰：“楚之卿号。”</span>
<br>
<br>　　孝惠帝元年，除诸侯相国法，更以参为齐丞相。参之相齐，齐七十城。天下初定，
悼惠王富于春秋，参尽召长老诸生，问所以安集百姓，如齐故*(俗)*诸儒以百数，言人
人殊，参未知所定。闻胶西有盖公，善治黄老言，使人厚币请之。既见盖公，盖公为言
治道贵清静而民自定，推此类具言之。参于是避正堂，舍盖公焉。
<br>
<br>　　其治要用黄老术，故相齐九年，齐国安集，大称贤相。
<br>
<br>　　惠帝二年，萧何卒。参闻之，告舍人趣治行，“吾将入相”。居无何，使者果召参。
参去，属其后相曰：“以齐狱市为寄，慎勿扰也。”后相曰：“治无大于此者乎？”参
曰：“不然。夫狱市者，所以并容也，今君扰之，奸人安所容也？吾是以先之。”①
<br>
<br>　　<span style="font-size:10.5pt;color:'004060'">注①集解汉书音义曰：“夫狱市兼受善恶，若穷极，奸人无所容窜；奸人无所容窜，
久且为乱。秦人极刑而天下畔，孝武峻法而狱繁，此其效也。老子曰‘我无为而民自化，
我好静而民自正’。参欲以道化其本，不欲扰其末。”</span>
<br>
<br>　　参始微时，与萧何善；及为将相，有却。至何且死，所推贤唯参。参代何为汉相国，
举事无所变更，一遵萧何约束。
<br>
<br>　　择郡国吏木诎于文辞，重厚长者，即召除为丞相史。吏之言文刻深，欲务声名者，
辄斥去之。日夜饮醇酒。卿大夫已下吏及宾客见参不事事，①来者皆欲有言。至者，参
辄饮以醇酒，闲之，欲有所言，复饮之，醉而后去，终莫得开说，②以为常。
<br>
<br>　　<span style="font-size:10.5pt;color:'004060'">注①集解如淳曰：“不事丞相之事。”
<br>
<br>　　注②集解如淳曰：“开谓有所启白。”</span>
<br>
<br>　　相舍后园近吏舍，吏舍日饮歌呼。从吏恶之，无如之何，乃请参游园中，闻吏醉歌
呼，从吏幸相国召按之。乃反取酒张坐饮，亦歌呼与相应和。
<br>
<br>　　参见人之有细过，专掩匿覆盖之，府中无事。
<br>
<br>　　参子窋①为中大夫。惠帝怪相国不治事，以为“岂少朕与”？②乃谓窋曰：“若归，试私从容问而父曰：‘高帝新弃髃臣，帝富于春秋，君为相，日饮，无所请事，何以忧天下乎？’然无言吾告若也。”③窋既洗沐归，闲侍，自从其所谏参。参
怒，而笞窋二百，曰：“趣入侍，天下事非若所当言也。”至朝时，惠帝让参曰：“与
窋胡治乎？④乃者我使谏君也。”参免冠谢曰：“陛下自察圣武孰与高帝？”上曰：
“朕乃安敢望先帝乎！”曰：“陛下观臣能孰与萧何贤？”上曰：“君似不及也。”参曰：“陛下言之是也。且高帝与萧何定天下，法令既明，今陛下垂拱，参等守职，遵而勿失，不亦可乎？”惠帝曰：“善。君休矣！”
<br>
<br>　　<span style="font-size:10.5pt;color:'004060'">注①索隐音张律反。
<br>
<br>　　注②索隐按：少者不足之词，故胡亥亦云“丞相岂少我哉”。盖帝以丞相岂不是嫌
少于我哉。小颜以为“我年少”，非也。
<br>
<br>　　注③索隐谓惠帝语窋，无得言我告汝令谏汝父，当自云是己意也。
<br>
<br>　　注④集解如淳曰：“犹言用窋为治。”索隐按：胡，何也，言语参“何为治窋”也。</span>
<br>
<br>　　参为汉相国，出入三年。卒，谥懿侯。子窋代侯。百姓歌之曰：“萧何为法，顜若
画一；①曹参代之，守而勿失。载其清净，民以宁一。”
<br>
<br>　　<span style="font-size:10.5pt;color:'004060'">注①集解徐广曰：“顜音古项反，一音较。”索隐觏，汉书作“讲”，故文颖云
“讲，一作‘较’”。按：训直，又训明，言法明直若画一也。觏音讲，亦作“觏”。
小颜云“讲，和也。画一，言其法整齐也”。</span>
<br>
<br>　　平阳侯窋，高后时为御史大夫。孝文帝立，免为侯。立二十九年卒，谥为静侯。
<br>
<br>　　子奇代侯，立七年卒，谥为简侯。子时代侯。时尚平阳公主，生子襄。时病疠，归
国。立二十三年卒，谥夷侯。子襄代侯。襄尚韂长公主，生子宗。立十六年卒，谥为共
侯。子宗代侯。征和二年中，宗坐太子死，国除。
<br>
<br>　　太史公曰：曹相国参攻城野战之功所以能多若此者，以与淮阴侯俱。及信已灭，而
列侯成功，唯独参擅其名。参为汉相国，清静极言合道。然百姓离秦之酷后，参与休息
无为，故天下俱称其美矣。
<br>
<br>　　【索隐述赞】曹参初起，为沛豪吏。始从中涓，先围善置。执珪执帛，攻城略地。
衍氏既诛，昆阳失位。北禽夏说，东讨田溉。剖符定封，功无与二。市狱勿扰，清净不
事。尚主平阳，代享其利。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="055.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/054.htm by HTTrack Website Copier/3.x [XR&CO'2007], Thu, 21 Mar 2013 03:59:43 GMT -->
</html>
