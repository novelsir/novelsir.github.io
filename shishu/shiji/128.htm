<html>

<!-- Mirrored from www.my285.com/shishu/shiji/128.htm by HTTrack Website Copier/3.x [XR&CO'2007], Thu, 21 Mar 2013 04:01:07 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷一百二十八&nbsp;&nbsp;龟策列传　第六十八 
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　太史公曰：自古圣王将建国受命，兴动事业，何尝不宝卜筮以助善！唐虞以上，不
可记已。自三代之兴，各据祯祥。涂山之兆从而夏启世，飞燕之卜顺故殷兴，百谷之筮
吉故周王。王者决定诸疑，参以卜筮，断以蓍龟，不易之道也。
<br>
<br>　　蛮夷氐羌虽无君臣之序，亦有决疑之卜。或以金石，或以草①木，国不同俗。
<br>
<br>　　然皆可以战伐攻击，推兵求胜，各信其神，以知来事。
<br>
<br>　　<span style="font-size:10.5pt;color:'004060'">注①集解徐广曰：“一作‘革’。”</span>
<br>
<br>　　略闻夏殷欲卜者，乃取蓍龟，已则弃去之，以为龟藏则不灵，蓍久则不神。至周室
之卜官，常宝藏蓍龟；又其大小先后，各有所尚，要其归等耳。或以为圣王遭事无不定，
决疑无不见，其设稽神求问之道者，以为后世衰微，愚不师智，人各自安，化分为百室，
道散而无垠，故推归之至微，要絜于精神也。或以为昆虫之所长，圣人不能与争。其处
吉凶，别然否，多中于人。至高祖时，因秦太卜官。
<br>
<br>　　天下始定，兵革未息。及孝惠享国日少，吕后女主，孝文﹑孝景因袭掌故，未遑讲
试，虽父子畴官，世世相传，其精微深妙，多所遗失。至今上即位，博开艺能之路，悉
延百端之学，通一伎之士咸得自效，绝伦超奇者为右，无所阿私，数年之闲，太卜大集。
会上欲击匈奴，西攘大宛，①南收百越，卜筮至预见表象，先图其利。及猛将推锋执节，
获胜于彼，而蓍龟时日亦有力于此。上尤加意，赏赐至或数千万。如丘子明之属，富溢
贵宠，倾于朝廷。至以卜筮射蛊道，巫蛊时或颇中。素有鴺睚不快，因公行诛，恣意所
伤，以破族灭门者，不可胜数。百僚荡恐，皆曰龟策能言。后事觉奸穷，亦诛三族。
<br>
<br>　　<span style="font-size:10.5pt;color:'004060'">注①集解徐广曰：“攘，一作‘襄’。襄，除也。”</span>
<br>
<br>　　夫摓策定数，①灼龟观兆，变化无穷，是以择贤而用占焉，可谓圣人重事者乎！周
公卜三龟，而武王有瘳。纣为暴虐，而元龟不占。晋文将定襄王之位，卜得黄帝之兆，
②卒受彤弓之命。献公贪骊姬之色，卜而兆有口象，其祸竟流五世。楚灵将背周室，卜
而龟逆，③终被干溪之败。兆应信诚于内，而时人明察见之于外，可不谓两合者哉！君
子谓夫轻卜筮，无神明者，悖；背④人道，信祯祥者，鬼神不得其正。故书建稽疑，五谋而卜筮居其二，五占从其多，明有而不专之道也。
<br>
<br>　　<span style="font-size:10.5pt;color:'004060'">注①集解徐广曰：“摓音逢。一作‘达’。”索隐按：徐广摓音逢。摓谓两手执蓍
分而扐之，故云摓策。
<br>
<br>　　注②集解左传曰遇黄帝战于阪泉之兆。
<br>
<br>　　注③集解左传曰：“灵王卜，曰‘余尚得天下’，不吉。投龟纮天而呼曰：‘是区
区者而不余畀，余必自取之。’”索隐纮音火候反。
<br>
<br>　　注④索隐上音倍，下音佩。</span>
<br>
<br>　　余至江南，观其行事，问其长老，云龟千岁乃游莲叶之上，①蓍百茎共一根。②又其所生，兽无虎狼，草无毒螫。江傍家人常畜龟饮食之，以为能导引致气，有益于助衰养老，岂不信哉！
<br>
<br>　　<span style="font-size:10.5pt;color:'004060'">注①集解徐广曰：“莲，一作‘领’。领与莲声相近，或假借字也。”
<br>
<br>　　注②集解徐广曰：“刘向云龟千岁而灵，蓍百年而一本生百茎。”</span>
<br>
<br>　　褚先生曰：臣以通经术，受业博士，治春秋，以高第为郎，幸得宿韂，出入宫殿中
十有余年。窃好太史公传。太史公之传曰：“三王不同龟，四夷各异卜，然各以决吉凶，
略窥其要，故作龟策列传。”臣往来长安中，求龟策列传不能得，故之大卜官，问掌故
文学长老习事者，写取龟策卜事，编于下方。
<br>
<br>　　闻古五帝﹑三王发动举事，必先决蓍龟。传曰：①“下有伏灵，上有兔丝；
<br>
<br>　　上有捣蓍，②下有神龟。”所谓伏灵者，在兔丝之下，状似飞鸟之形。新雨已，天
清静无风，以夜捎兔丝去之，既以枡烛此地③烛之，火灭，即记其处，以新布四丈环置
之，明即掘取之，入四尺至七尺，得矣，过七尺不可得。伏灵者，千岁松根也，食之不
死。闻蓍生满百茎者，其下必有神龟守之，其上常有青云覆之。传曰：“天下和平，王
道得，而蓍茎长丈，其丛生满百茎。”方今世取蓍者，不能中古法度，不能得满百茎长
丈者，取八十茎已上，蓍长八尺，即难得也。人民好用卦者，取满六十茎已上，长满六
尺者，既可用矣。记曰：“能得名龟者，财物归之，家必大富至千万。”一曰“北斗龟”，
二曰“南辰龟”，三曰“五星龟”，四曰“八风龟”，五曰“二十八宿龟”，六曰“日
月龟”，七曰“九州龟”，八曰“玉龟”：凡八名龟。龟图各有文在腹下，文云云者，
此某之龟也。略记其大指，不写其图。取此龟不必满尺二寸，民人得长七八寸，可宝矣。
今夫珠玉宝器，虽有所深藏，必见其光，必出其神明，其此之谓乎！故玉处于山而木润，
渊生珠而岸不枯者，④润泽之所加也。明月之珠出于江海，藏于蚌中，蚗龙伏之。⑤王
者得之，长有天下，四夷宾服。能得百茎蓍，并得其下龟以卜者，百言百当，足以决吉
凶。
<br>
<br>　　<span style="font-size:10.5pt;color:'004060'">注①索隐此传即太卜所得古占龟之说也。
<br>
<br>　　注②索隐捣音逐留反。按：即稠也。捣蓍即藂蓍，捣是古“稠”字也。
<br>
<br>　　注③集解徐广曰：“枡，笼也。盖然火而笼罩其上也。音沟。陈涉世家曰‘夜枡火’
也。”
<br>
<br>　　注④集解徐广曰：“一无‘不’字。许氏说淮南以为滋润钟于明珠，致令岸枯也。”
<br>
<br>　　注⑤集解徐广曰：“许氏说淮南云蚗龙，龙属也。音决。”索隐蚗蠪伏之。按：蚗当为“蛟”。蠪音龙，注音决，误也。</span>
<br>
<br>　　神龟出于江水中，庐江郡常岁时生龟长尺二寸者二十枚输太卜官，太卜官因以吉日
剔取其腹下甲。龟千岁乃满尺二寸。王者发军行将，必钻龟庙堂之上，以决吉凶。今高
庙中有龟室，藏内以为神宝。
<br>
<br>　　传曰：“取前足臑骨①穿佩之，取龟置室西北隅悬之，以入深山大林中，不惑。”
<br>
<br>　　臣为郎时，见万毕石朱方，传曰：“有神龟在江南嘉林中。②嘉林者，兽无虎狼，
鸟无鸱枭，草无毒螫，野火不及，斧斤不至，是为嘉林。龟在其中，常巢于芳莲之上。
左胁书文曰：‘甲子重光，③得我者匹夫为人君，有土正，④诸侯得我为帝王。’求之
于白蛇蟠杅⑤林中者，⑥斋戒以待，譺然，⑦状如有人来告之，因以醮酒佗发，⑧求之
三宿而得。”由是观之，岂不伟哉！故龟可不敬与？
<br>
<br>　　<span style="font-size:10.5pt;color:'004060'">注①集解徐广曰：“臑音乃毛反。臑，臂。”索隐臑音乃高反。臑，臂也。一音乃
导反。
<br>
<br>　　注②索隐按：万毕术中有石朱方，方中说嘉林中，故云传曰。
<br>
<br>　　注③集解徐广曰：“子，一作‘于’。”
<br>
<br>　　注④集解徐广曰：“正，长也。为有土之官长。”
<br>
<br>　　注⑤集解徐广曰：“一孤反。”
<br>
<br>　　注⑥索隐按：林名白蛇蟠杅林，龟藏其中。杅音乌。谓白蛇尝蟠杅此林中也。
<br>
<br>　　注⑦索隐音嶷。言求龟者斋戒以待，常譺然也。
<br>
<br>　　注⑧集解徐广曰：“佗，一作‘被’。”索隐佗音徒我反。按：谓被发也。</span>
<br>
<br>　　南方老人用龟支黙足，行二十余岁，老人死，移黙，龟尚生不死。龟能行气导引。
问者曰：“龟至神若此，然太卜官得生龟，何为辄杀取其甲乎？”近世江上人有得名龟，
畜置之，家因大富。与人议，欲遣去。人教杀之勿遣，遣之破人家。龟见梦曰：“送我
水中，无杀吾也。”其家终杀之。杀之后，身死，家不利。
<br>
<br>　　人民与君王者异道。人民得名龟，其状类不宜杀也。以往古故事言之，古明王圣主
皆杀而用之。
<br>
<br>　　宋元王时得龟，亦杀而用之。谨连其事于左方，令好事者观择其中焉。
<br>
<br>　　宋元王二年，江使神龟使于河，至于泉阳，渔者豫且①举网得而囚之。置之笼中。
夜半，龟来见梦于宋元王曰：“我为江使于河，而幕网当吾路。泉阳豫且得我，我不能
去。身在患中，莫可告语。王有德义，故来告诉。”元王惕然而悟。乃召博士韂平②而
问之曰：“今寡人梦见一丈夫，延颈而长头，衣玄绣之衣而乘辎车，来见梦于寡人曰：
‘我为江使于河，而幕网当吾路。泉阳豫且得我，我不能去。身在患中，莫可告语。王
有德义，故来告诉。’是何物也？”韂平乃援式而起，③仰天而视月之光，观斗所指，
定日处乡。规矩为辅，副以权衡。四维已定，八卦相望。视其吉凶，介虫先见。乃对元
王曰：“今昔壬子，④宿在牵牛。河水大会，鬼神相谋。汉正南北，⑤江河固期，南风
新至，江使先来。白云壅汉，万物尽留。斗柄指日，使者当囚。玄服而乘辎车，其名为
龟。王急使人问而求之。”王曰：“善。”
<br>
<br>　　<span style="font-size:10.5pt;color:'004060'">注①索隐下音子余切。泉阳人，网元龟者。
<br>
<br>　　注②索隐宋元君之臣也。
<br>
<br>　　注③集解徐广曰：“式音□。”
<br>
<br>　　注④索隐今昔犹昨夜也。以今日言之，谓昨夜为今昔。
<br>
<br>　　注⑤正义汉，天河。</span>
<br>
<br>　　于是王乃使人驰而往问泉阳令曰：“渔者几何家？名谁为豫且？豫且得龟，见梦于
王，王故使我求之。”泉阳令乃使吏案籍视图，水上渔者五十五家，上流之庐，名为豫
且。泉阳令曰：“诺。”乃与使者驰而问豫且曰：“今昔汝渔何得？”
<br>
<br>　　豫且曰：“夜半时举网得龟。”①使者曰：“今龟安在？”曰：“在笼中。”使者
曰：“王知子得龟，故使我求之。”豫且曰：“诺。”即系龟而出之笼中，献使者。
<br>
<br>　　<span style="font-size:10.5pt;color:'004060'">注①集解庄子曰得白龟圆五尺。</span>
<br>
<br>　　使者载行，出于泉阳之门。正昼无见，风雨晦冥。云盖其上，五采青黄；雷雨并起，
风将而行。入于端门，见于东箱。身如流水，润泽有光。望见元王，延颈而前，三步而
止，缩颈而却，复其故处。元王见而怪之，问韂平曰：“龟见寡人，延颈而前，以何望
也？缩颈而复，是何当也？”韂平对曰：“龟在患中，而终昔囚，王有德义，使人活之。
今延颈而前，以当谢也，缩颈而却，欲亟去也。”
<br>
<br>　　元王曰：“善哉！神至如此乎，不可久留；趣驾送龟，勿令失期。”
<br>
<br>　　韂平对曰：“龟者是天下之宝也，先得此龟者为天子，且十言十当，十战十胜。
<br>
<br>　　生于深渊，长于黄土。知天之道，明于上古。游三千岁，不出其域。安平静正，动
不用力。寿蔽天地，莫知其极。与物变化，四时变色。居而自匿，伏而不食。
<br>
<br>　　春仓夏黄，秋白冬黑。明于阴阳，审于刑德。先知利害，察于祸福，以言而当，以
战而胜，王能宝之，诸侯尽服。王勿遣也，以安社稷。”
<br>
<br>　　元王曰：“龟甚神灵，降于上天，陷于深渊。在患难中。以我为贤。德厚而忠信，
故来告寡人。寡人若不遣也，是渔者也。渔者利其肉，寡人贪其力，下为不仁，上为无
德。君臣无礼，何从有福？寡人不忍，柰何勿遣！”
<br>
<br>　　韂平对曰：“不然。臣闻盛德不报，重寄不归；天与不受，天夺之宝。今龟周流天
下，还复其所，上至苍天，下薄泥涂。还篃九州，未尝愧辱，无所稽留。今至泉阳，渔
者辱而囚之。王虽遣之，江河必怒，务求报仇。自以为侵，因神与谋。淫雨不霁，水不
可治。若为枯旱，风而扬埃，蝗虫暴生，百姓失时。王行仁义，其罚必来。此无佗故，
其祟在龟。后虽悔之，岂有及哉！王勿遣也。”
<br>
<br>　　元王慨然而叹曰：“夫逆人之使，绝人之谋，是不暴乎？取人之有，以自为宝，是
不强乎？寡人闻之，暴得者必暴亡，强取者必后无功。桀纣暴强，身死国亡。
<br>
<br>　　今我听子，是无仁义之名而有暴强之道。江河为汤武，我为桀纣。未见其利，恐离
其咎。寡人狐疑，安事此宝，趣驾送龟，勿令久留。”
<br>
<br>　　韂平对曰：“不然，王其无患。天地之闲，累石为山。高而不坏，地得为安。故云
物或危而顾安，或轻而不可迁；人或忠信而不如诞谩，①或丑恶而宜大官，或美好佳丽
而为觽人患。非神圣人，莫能尽言。春秋冬夏，或暑或寒。寒暑不和，贼气相奸。同岁
异节，其时使然。故令春生夏长，秋收冬藏。或为仁义，或为暴强。暴强有乡，仁义有
时。万物尽然，不可胜治。大王听臣，臣请悉言之。天出五色，以辨白黑。地生五谷，
以知善恶。人民莫知辨也，与禽兽相若。
<br>
<br>　　谷居而穴处，不知田作。天下祸乱，阴阳相错。箽箽疾疾，②通而不相择。
<br>
<br>　　妖昙数见，③传为单薄。圣人别其生，使无相获。禽兽有牝牡，置之山原；
<br>
<br>　　鸟有雌雄，布之林泽；有介之虫，置之溪谷。故牧人民，为之城郭，内经闾术，外
为阡陌。夫妻男女，赋之田宅，列其室屋。为之图籍，别其名族。立官置吏，劝以爵禄。
衣以桑麻，养以五谷。耕之耰之，④鉏之耨之。⑤口得所嗜，目得所美，身受其利。以
是观之，非强不至。故曰田者不强，囷仓不盈；⑥商贾不强，不得其赢；妇女不强，布
帛不精；官御不强，其势不成；大将不强，卒不使令；侯王不强，没世无名。故云强者，
事之始也，分之理也，物之纪也。
<br>
<br>　　所求于强，无不有也。王以为不然，王独不闻玉椟只雉，⑦出于昆山；明月之珠，
出于四海；镌石拌蚌，⑧传卖于市；
<br>
<br>　　圣人得之，以为大宝。大宝所在，乃为天子。今王自以为暴，不如拌蚌于海也；
<br>
<br>　　自以为强，不过镌石于昆山也。取者无咎，宝者无患。今龟使来抵网，而遭渔者得
之，见梦自言，是国之宝也，王何忧焉。”
<br>
<br>　　<span style="font-size:10.5pt;color:'004060'">注①集解徐广曰：“诞，一作‘訑’，音吐和反。”索隐诞，田烂反；谩音漫，一
音并如字。訑音吐禾反。
<br>
<br>　　注②集解徐广曰：“一作‘病’。”
<br>
<br>　　注③正义说文云“衣服鸊谣草木之怪谓之妖，禽兽虫蝗之怪谓之昙”也。
<br>
<br>　　注④集解徐广曰：“音忧。”正义耰，覆种也。说文云：“耰，摩田器。”
<br>
<br>　　注⑤集解徐广曰：“耨，除草也。”
<br>
<br>　　注⑥正义说文云：“圆者谓之囷，方者谓之廪。”
注⑦集解徐广曰：“只，一作‘双’。”
<br>
<br>　　注⑧集解徐广曰：“镌音子旋反。拌音判。”索隐拌音判。判，割也。</span>
<br>
<br>　　元王曰：“不然。寡人闻之，谏者福也，谀者贼也。人主听谀，是愚惑也。虽然，
祸不妄至，福不徒来。天地合气，以生百财。阴阳有分，不离四时，十有二月，日至为
期。圣人彻焉，身乃无灾。明王用之，人莫敢欺。故云福之至也，人自生之；祸之至也，
人自成之。祸与福同，刑与德双。圣人察之，以知吉凶。桀纣之时，与天争功，拥遏鬼
神，使不得通。是固已无道矣，谀臣有觽。桀有谀臣，名曰赵梁。教为无道，劝以贪狼。
系汤夏台，杀关龙逢。左右恐死，偷谀于傍。国危于累卵，皆曰无伤。称乐万岁，或曰
未央。蔽其耳目，与之诈狂。汤卒伐桀，身死国亡。听其谀臣，身独受殃。
<br>
<br>　　春秋着之，至今不忘。纣有谀臣，名为左强。夸而目巧，教为象郎。①将至于天，
又有玉黙。犀玉之器，象箸而羹。②圣人剖其心，壮士斩其胻。③箕子恐死，被发佯狂。
杀周太子历，④囚文王昌。投之石室，将以昔至明。
<br>
<br>　　阴兢活之，⑤与之俱亡。入于周地，得太公望。兴卒聚兵，与纣相攻。文王病死，
载尸以行。太子发代将，号为武王。战于牧野，破之华山之阳。纣不胜败而还走，围之
象郎。自杀宣室，⑥身死不葬。头悬车轸，四马曳行。寡人念其如此，肠如涫汤。⑦是
人皆富有天下而贵至天子，然而大傲。欲无猒时，举事而喜高，贪很而骄。不用忠信，
听其谀臣，而为天下笑。今寡人之邦，居诸侯之闲，曾不如秋毫。举事不当，又安亡逃！”
<br>
<br>　　<span style="font-size:10.5pt;color:'004060'">注①集解礼记曰：“目巧之室。”郑玄曰：“但用目巧善意作室，不由法度。”许慎曰：“象牙郎。”
<br>
<br>　　注②索隐箸音持虑反，则箸是鳀，为与羹连，则或非箸，樽也。记曰“羹之有菜者
用梜”。梜者，箸也。
<br>
<br>　　注③集解胻音衡，龏胫也。索隐劭音衡，即龏胫。
<br>
<br>　　注④索隐按：“杀周太子历”文在“囚文王昌”之上，则近是季历。季历不被纣诛，
则其言近妄，无容周更别有太子名历也。
<br>
<br>　　注⑤集解徐广曰：“兢，一作‘竟’。”索隐阴，姓；兢，名。
<br>
<br>　　注⑥集解徐广曰：“天子之居，名曰宣室。”
<br>
<br>　　注⑦集解徐广曰：“涫音馆。一作‘沸’。”索隐上音馆。涫，沸也。</span>
<br>
<br>　　韂平对曰：“不然。河虽神贤，不如昆仑之山；江之源理，不如四海，而人尚夺取
其宝，诸侯争之，兵革为起。小国见亡，大国危殆，杀人父兄，虏人妻子，残国灭庙，
以争此宝。战攻分争，是暴强也。故云取之以暴强而治以文理，无逆四时，必亲贤士；
与阴阳化，鬼神为使；通于天地，与之为友。诸侯宾服，民觽殷喜。邦家安宁，与世更
始。汤武行之，乃取天子；春秋着之，以为经纪。
<br>
<br>　　王不自称汤武，而自比桀纣。桀纣为暴强也，固以为常。桀为瓦室，①纣为象郎。
征丝灼之，②务以费*(民)**[氓]*。赋敛无度，杀戮无方。杀人六畜，以韦为囊。囊盛
其血，与人县而射之，与天帝争强。逆乱四时，先百鬼尝。谏者辄死，谀者在傍。圣人
伏匿，百姓莫行。天数枯旱，国多妖祥。螟虫岁生，五谷不成。民不安其处，鬼神不享。
飘风日起，正昼晦冥。日月并蚀，灭息无光。列星奔乱，皆绝纪纲。以是观之，安得久
长！虽无汤武，时固当亡。故汤伐桀，武王克纣，其时使然。乃为天子，子孙续世；终
身无咎，后世称之，至今不已。是皆当时而行，见事而强，乃能成其帝王。今龟，大宝
也，为圣人使，传之贤*(士)**[王]*。不用手足，雷电将之；风雨送之，流水行之。侯
王有德，乃得当之。今王有德而当此宝，恐不敢受；王若遣之，宋必有咎。后虽悔之，
亦无及已。”
<br>
<br>　　<span style="font-size:10.5pt;color:'004060'">注①集解世本曰：“昆吾作陶。”张华博物记亦云“桀作瓦”。盖是昆吾为桀作也。
<br>
<br>　　注②索隐按：灼谓燔也。烧丝以当薪，务费人也。</span>
<br>
<br>　　元王大悦而喜。于是元王向日而谢，①再拜而受。择日斋戒，甲乙最良。乃刑白雉，
及与骊羊；以血灌龟，于坛中央。以刀剥之，身全不伤。脯酒礼之，横其腹肠。荆支卜
之，必制其创。②理达于理，文相错迎。使工占之，所言尽当。邦福重宝，③闻于傍乡。
杀牛取革，被郑之桐。④草木毕分，化为甲兵。战胜攻取，莫如元王。元王之时，韂平
相宋，宋国最强，龟之力也。
<br>
<br>　　<span style="font-size:10.5pt;color:'004060'">注①索隐盖欲神之以谢天也。天之质闇，日者天之光明，着见者莫过也。
<br>
<br>　　注②正义音疮。
<br>
<br>　　注③集解徐广曰：“福音副，藏也。”
<br>
<br>　　注④集解徐广曰：“牛革桐为鼓也。”索隐徐氏云：“牛革桐为鼓。”</span>
<br>
<br>　　故云神至能见梦于元王，而不能自出渔者之笼。身能十言尽当，不能通使于河，还
报于江，贤能令人战胜攻取，不能自解于刀锋，免剥刺之患。圣能先知亟见，而不能令
韂平无言。言事百全，至身而挛；当时不利，又焉事贤！贤者有恒常，士有适然。是故
明有所不见，听有所不闻；人虽贤，不能左画方，右画圆；日月之明，而时蔽于浮云。
羿名善射，不如雄渠﹑窎门；①禹名为辩智，而不能胜鬼神。地柱折，天故毋椽，又柰
何责人于全？孔子闻之曰：“神龟知吉凶，而骨直空枯。②日为德而君于天下，辱于三
足之乌。月为刑而相佐，见食于虾蟆。猬辱于鹊，③腾蛇之神而殆于即且。④竹外有节
理，中直空虚；松柏为百木长，而守门闾。日辰不全，故有孤虚。⑤黄金有疵，白玉有
瑕。事有所疾，亦有所徐。物有所拘，亦有所据。罔有所数，亦有所疏。人有所贵，亦
有所不如。何可而适乎？物安可全乎？天尚不全，故世为屋，不成三瓦而陈之，⑥以应
之天。天下有阶，物不全⑦乃生也。”
<br>
<br>　　<span style="font-size:10.5pt;color:'004060'">注①集解新序曰：“楚雄渠子夜行，见伏石当道，以为虎而射之，应弦没羽。”
<br>
<br>　　淮南子曰：“射者重以逢门子之巧。”刘歆七略有窎门射法也。
<br>
<br>　　注②正义凡龟其骨空中而枯也。直，语发声也，今河东亦然。
<br>
<br>　　注③集解郭璞曰：“猬能制虎，见鹊仰地。”淮南万毕曰：“鹊令猬反腹者，猬憎
其意而心恶之也。”
<br>
<br>　　注④集解郭璞曰：“腾蛇，龙属也。蝍蛆，似蝗，大腹，食蛇脑也。”正义即，津
日反。且，则余反。即吴公也，状如蚰蜒而大，黑色。
<br>
<br>　　注⑤集解甲乙谓之日，子丑谓之辰。六甲孤虚法：甲子旬中无戌亥，戌亥即为孤，
辰巳即为虚。甲戌旬中无申酉，申酉为孤，寅卯□为虚。甲申旬中无午未，午未为孤，
子丑□为虚。甲午旬中无辰巳，辰巳为孤，戌亥□为虚。甲辰旬中无寅卯，寅卯为孤，
申酉即为虚。
<br>
<br>　　甲寅旬中无子丑，子丑为孤，午未即为虚。刘歆七略有风后孤虚二十卷。正义按：
岁月日时孤虚，并得上法也。
<br>
<br>　　注⑥集解徐广曰：“一云为屋成，欠三瓦而栋之也。”索隐刘氏云：“陈犹居也。”
注作“栋”，音都贡反。正义言为屋不成，欠三瓦以应天，犹陈列而居之。
<br>
<br>　　注⑦正义言万物及日月天地皆不能全，喻龟之不全也。</span>
<br>
<br>　　褚先生曰：渔者举网而得神龟，龟自见梦宋元王，元王召博士韂平告以梦龟状，平
运式，定日月，分衡度，视吉凶，占龟与物色同，平谏王留神龟以为国重宝，美矣。古
者筮必称龟者，以其令名，所从来久矣。余述而为传。
<br>
<br>　　三月二月正月①十二月十一月中关内高外下②四月首仰③足开肣开④首俛大⑤五
月横吉首俛大⑥六月七月八月九月十月
<br>
<br>　　<span style="font-size:10.5pt;color:'004060'">注①正义言正月﹑二月﹑三月右转周环终十二月者，日月之龟，腹下十二黑点为十
二月，若二十八宿龟也。
<br>
<br>　　注②正义此等下至“首俛大”者，皆卜兆之状也。
<br>
<br>　　注③索隐音鱼两反。正义谓兆首仰起。
<br>
<br>　　注④索隐音琴。肣谓兆足敛也。
<br>
<br>　　注⑤索隐俛音免，兆首伏也。
<br>
<br>　　注⑥正义俛音免，谓兆首伏而大。</span>
<br>
<br>　　卜禁曰：子亥戌不可以卜及杀龟。日中如食已卜。暮昏龟之徼也，①不可以卜。庚
辛可以杀，及以钻之。常以月旦祓龟，②先以清水澡之，以卵祓之，③乃持龟而遂之，
若常以为祖。④人若已卜不中，皆祓之以卵，东向立，灼以荆若刚木，土⑤卵指之者三，
⑥持龟以卵周环之，祝曰：“今日吉，谨以粱卵焍黄⑦祓去玉灵之不祥。”玉灵必信以
诚，知万事之情，辩兆皆可占。不信不诚，则烧玉灵，扬其灰，以征后龟。其卜必北向，
龟甲必尺二寸。
<br>
<br>　　<span style="font-size:10.5pt;color:'004060'">注①索隐徼音叫。谓徼绕不明也。
<br>
<br>　　注②索隐上音废，又音拂。拂洗之以水，鸡卵摩之而□。
<br>
<br>　　注③正义以常月朝清水洗之，以鸡卵摩而祝之。
<br>
<br>　　注④集解徐广曰：“一作‘视’。”索隐祖，法也。言以为常法。
<br>
<br>　　注⑤集解徐广曰：“一作‘十一’。”索隐按：古之灼龟，取生荆枝及生坚木烧之，
斩断以灼龟。按：“土”字合依刘氏说当连下句。
<br>
<br>　　注⑥正义言卜不中，以土为卵，三度指之，三周绕之，用厌不祥也。
<br>
<br>　　注⑦索隐粱，米也。卵，鸡子也。焍，灼龟木也，音“次第”之“第”。言烧荆枝
更递而灼，故有焍名。一音梯，言灼之以渐，如有阶梯也。黄者，以黄绢裹粱卵以祓龟
也。必以黄者，中之色，主土而信，故用鸡也。正义焍音题。焍，焦也。言以粱米鸡卵
祓去龟之不祥，令灼之不焦不黄。若色焦及黄，卜之不中也。</span>
<br>
<br>　　卜先以造①灼钻，钻中已，又灼龟首，各三；又复灼所钻中曰正身，灼首曰正足，
②各三。即以造三周龟，祝曰：“假之玉灵夫子。③夫子玉灵，荆灼而心，令而先知。
而上行于天，下行于渊，诸灵数导，④莫如汝信。今日良日，行一良贞。⑤某欲卜某，
即得而喜，不得而悔。即得，发乡我身长大，首足收人皆上偶。不得，发乡我身挫折，
中外不相应，首足灭去。”
<br>
<br>　　<span style="font-size:10.5pt;color:'004060'">注①集解徐广曰：“音醦也。”索隐造音醦，造谓烧荆之处。*(荆若木)*注②集解
徐广曰：“一作‘止’。”
<br>
<br>　　注③索隐尊神龟而为之作号。
<br>
<br>　　注④集解徐广曰：“音策。”索隐数拃。数，所具反；拃音近策，或拃是策之别名。
此卜筮之书，其字亦无可核，皆放此。
<br>
<br>　　注⑤集解徐广曰：“行，一作‘身’。”</span>
<br>
<br>　　灵龟卜祝曰：“假之灵龟，五巫五灵，不如神龟之灵，知人死，知人生。某身良贞，
某欲求某物。即得也，头见足发，内外相应；即不得也，头仰足肣，内外自垂。可得占。”
<br>
<br>　　卜占病者祝曰：“今某病困。死，首上开，内外交骇，身节折；不死，首仰足肣。”
<br>
<br>　　卜病者祟曰：“今病有祟无呈，无祟有呈。兆有中祟有内，外祟有外。”卜系者出
不出。不出，横吉安；若出，足开首仰有外。卜求财物，其所当得。得，首仰足开，内
外相应；即不得，呈兆首仰足肣。
<br>
<br>　　卜有卖若买臣妾马牛。得之，首仰足开，内外相应；不得，首仰足肣，呈兆若横吉
安。
<br>
<br>　　卜击盗聚若干人，在某所，今某将卒若干人，往击之。当胜，首仰足开身正，内自
桥，外下；不胜，足肣首仰，身首①内下外高。
<br>
<br>　　<span style="font-size:10.5pt;color:'004060'">注①集解徐广曰：“一作‘简’。”</span>
<br>
<br>　　卜求当行不行。行，首足开；不行，足肣首仰，若横吉安，安不行。卜往击盗，当
见不见。见，首仰足肣有外；不见，足开首仰。卜往候盗，见不见。见，首仰足肣，肣
胜有外；不见，足开首仰。卜闻盗来不来。来，外高内下，足肣首仰；不来，足开首仰，
若横吉安，期之自次。卜迁徙去官不去。去，足开有肣外首仰；不去，自去，即足肣，
呈兆若横吉安。卜居官尚吉不。吉，呈兆身正，若横吉安；不吉，身节折，首仰足开。
<br>
<br>　　卜居室家吉不吉。吉，呈兆身正，若横吉安；不吉，身节折，首仰足开。卜岁中禾
稼孰不孰。孰，首仰足开，内外自桥外自垂；不孰，足肣首仰有外。卜岁中民疫不疫。
疫，首仰足肣，身节有强外；不疫，身正首仰足开。卜岁中有兵无兵。无兵，呈兆若横
吉安；有兵，首仰足开，身作外强情。
<br>
<br>　　卜见贵人吉不吉。吉，足开首仰，身正，内自桥；不吉，首仰，身节折，足肣有外，
若无渔。
<br>
<br>　　卜请谒于人得不得。得，首仰足开，内自桥；不得，首仰足肣有外。卜追亡人当得
不得。得，首仰足肣，内外相应；不得，首仰足开，若横吉安。卜渔猎得不得。得，首
仰足开，内外相应；不得，足肣首仰，若横吉安。卜行遇盗不遇。
<br>
<br>　　遇，首仰足开，身节折，外高内下；不遇，呈兆。卜天雨不雨。雨，首仰有外，外
高内下；不雨，首仰足开，若横吉安。卜天雨霁不霁。霁，呈兆足开首仰；不霁，横吉。
<br>
<br>　　命曰横吉安。以占病，病甚者一日不死；不甚者卜日瘳，不死。系者重罪不出，轻
罪环出；过一日不出，久毋伤也。求财物买臣妾马牛，一日环得；过一日不得。
<br>
<br>　　*(不得)*行者不行。来者环至；过食时不至，不来。击盗不行，行不遇；闻盗不来。
徙官不徙。居官家室皆吉。岁稼不孰。民疾疫无疾。岁中无兵。见人行，不行不喜。请
谒人不行不得。追亡人渔猎不得。行不遇盗。雨不雨。霁不霁。
<br>
<br>　　命曰呈兆。病者不死。系者出。行者行。来者来。市买得。追亡人得，过一日不得。
问行者不到。
<br>
<br>　　命曰柱彻。卜病不死。系者出。行者行。来者来。*(而)*市买不得。忧者毋忧。
<br>
<br>　　追亡人不得。
<br>
<br>　　命曰首仰足肣有内无外。占病，病甚不死。系者解。求财物买臣妾马牛不得。
<br>
<br>　　行者闻言不行。来者不来。闻盗不来。闻言不至。徒官闻言不徙。居官有忧。
<br>
<br>　　居家多灾。岁稼中孰。民疾疫多病。岁中有兵，闻言不开。见贵人吉。请谒不行，
行不得善言。追亡人不得。渔猎不得。行不遇盗。雨不雨甚。霁不霁。故其莫字皆为首
备。问之曰，备者仰也，故定以为仰。此私记也。
<br>
<br>　　命曰首仰足肣有内无外。占病，病甚不死。系者不出。求财买臣妾不得。行者不行。
来者不来。击盗不见。闻盗来，内自惊，不来。徙官不徙。居官家室吉。
<br>
<br>　　岁稼不孰。民疾疫有病甚。岁中无兵。见贵人吉。请谒追亡人不得。亡财物，财物
不出得。渔猎不得。行不遇盗。雨不雨。霁不霁。凶。
<br>
<br>　　命曰呈兆首仰足肣。以占病，不死。系者未出。求财物买臣妾马牛不得。行不行。
来不来。击盗不相见。闻盗来不来。徙官不徙。居官久多忧。居家室不吉。
<br>
<br>　　岁稼不孰。民病疫。岁中毋兵。见贵人不吉。请谒不得。渔猎得少。行不遇盗。
<br>
<br>　　雨不雨。霁不霁。不吉。
<br>
<br>　　命曰呈兆首仰足开。以占病，病笃死。系囚出。求财物买臣妾马牛不得。行者行。
来者来。击盗不见盗。闻盗来不来。徙官徙。居官不久。居家室不吉。岁稼不孰。民疾
疫有而少。岁中毋兵。见贵人不见吉。请谒追亡人渔猎不得。行遇盗。雨不雨。霁小吉。
<br>
<br>　　命曰首仰足肣。以占病，不死。系者久，毋伤也。求财物买臣妾马牛不得。行者不
行。击盗不行。来者来。闻盗来。徙官闻言不徙。居家室不吉。岁稼不孰。
<br>
<br>　　民疾疫少。岁中毋兵。见贵人得见。请谒追亡人渔猎不得。行遇盗。雨不雨。
<br>
<br>　　霁不霁。吉。
<br>
<br>　　命曰首仰足开有内。以占病者，死。系者出。求财物买臣妾马牛不得。行者行。
<br>
<br>　　来者来。击盗行不见盗。闻盗来不来。徙官徙。居官不久。居家室不吉。岁孰。
<br>
<br>　　民疾疫有而少。岁中毋兵。见贵人不吉。请谒追亡人渔猎不得。行不遇盗。雨霁。
<br>
<br>　　霁小吉，不霁吉。
<br>
<br>　　命曰横吉内外自桥。以占病，卜日毋瘳死。系者毋罪出。求财物买臣妾马牛得。
<br>
<br>　　行者行。来者来。击盗合交等。闻盗来来。徙官徙。居家室吉。岁孰。民疫无疾。
岁中无兵。见贵人请谒追亡人渔猎得。行遇盗。雨霁，雨霁大吉。
<br>
<br>　　命曰横吉内外自吉。以占病，病者死。系不出。求财物买臣妾马牛追亡人渔猎不得。
行者不来。击盗不相见。闻盗不来。徙官徙。居官有忧。居家室见贵人请谒不吉。岁稼
不孰。民疾疫。岁中无兵。行不遇盗。雨不雨。霁不霁。不吉。
<br>
<br>　　命曰渔人。以占病者，病者甚，不死。系者出。求财物买臣妾马牛击盗请谒追亡人
渔猎得。行者行来。闻盗来不来。徙官不徒。居家室吉。岁稼不孰。民疾疫。岁中毋兵。
见贵人吉。行不遇盗。雨不雨。霁不霁。吉。
<br>
<br>　　命曰首仰足肣内高外下。以占病，病者甚，不死。系者不出。求财物买臣妾马牛追
亡人渔猎得。行不行。来者来。击盗胜。徙官不徙。居官有忧，无伤也。
<br>
<br>　　居家室多忧病。岁大孰。民疾疫。岁中有兵不至。见贵人请谒不吉。行遇盗。
<br>
<br>　　雨不雨。霁不霁。吉。
<br>
<br>　　命曰横吉上有仰下有柱。病久不死。系者不出。求财物买臣妾马牛追亡人渔猎不得。
行不行。来不来。击盗不行，行不见。闻盗来不来。徙官不徙。居家室见贵人吉。岁大
孰。民疾疫。岁中毋兵。行不遇盗。雨不雨。霁不霁。大吉。
<br>
<br>　　命曰横吉榆仰。以占病，不死。系者不出。求财物买臣妾马牛至不得。行不行。
<br>
<br>　　来不来。击盗不行，行不见。闻盗来不来。徙官不徙。居官家室见贵人吉。岁孰。
岁中有疾疫，毋兵。请谒追亡人不得。渔猎至不得。行不得。行不遇盗。
<br>
<br>　　雨霁不霁。小吉。
<br>
<br>　　命曰横吉下有柱。以占病，病甚不环有瘳无死。系者出。求财物买臣妾马牛请谒追
亡人渔猎不得。行来不来。击盗不合。闻盗来来。徙官居官吉，不久。居家室不吉。岁
不孰。民毋疾疫。岁中毋兵。见贵人吉。行不遇盗。雨不雨。霁。
<br>
<br>　　小吉。
<br>
<br>　　命曰载所。以占病，环有瘳无死。系者出。求财物买臣妾马牛请谒追亡人渔猎得。
行者行。来者来。击盗相见不相合。闻盗来来。徙官徙。居家室忧。见贵人吉。岁孰。
民毋疾疫。岁中毋兵。行不遇盗。雨不雨。霁霁。吉。
<br>
<br>　　命曰根格。以占病者，不死。系久毋伤。求财物买臣妾马牛请谒追亡人渔猎不得。
行不行。来不来。击盗盗行不合。闻盗不来。徙官不徙。居家室吉。岁稼中。
<br>
<br>　　民疾疫无死。见贵人不得见。行不遇盗。雨不雨。不吉。
<br>
<br>　　命曰首仰足肣外高内下。卜有忧，无伤也。行者不来。病久死。求财物不得。
<br>
<br>　　见贵人者吉。
<br>
<br>　　命曰外高内下。卜病不死，有祟。*(而)*市买不得。居官家室不吉。行者不行。
<br>
<br>　　来者不来。系者久毋伤。吉。
<br>
<br>　　命曰头见足发有内外相应。以占病者，起。系者出。行者行。来者来。求财物得。
吉。
<br>
<br>　　命曰呈兆首仰足开。以占病，病甚死。系者出，有忧。求财物买臣妾马牛请谒追亡
人渔猎不得。行*(行)*不行。来不来。击盗不合。闻盗来来。徙官居官家室不吉。岁恶。
民疾疫无死。岁中毋兵。见贵人不吉。行不遇盗。雨不雨。霁。
<br>
<br>　　不吉。
<br>
<br>　　命曰呈兆首仰足开外高内下。以占病，不死，有外祟。系者出，有忧。求财物买臣
妾马牛，相见不会。行行。来闻言不来。击盗胜。闻盗来不来。徙官居官家室见贵人不
吉。岁中。民疾疫有兵。请谒追亡人渔猎不得。闻盗遇盗。雨不雨。霁。凶。
<br>
<br>　　命曰首仰足肣身折内外相应。以占病，病甚不死。系者久不出。求财物买臣妾马牛
渔猎不得。行不行。来不来。击盗有用胜。闻盗来来。徙官不徙。居官家室不吉。
<br>
<br>　　岁不孰。民疾疫。岁中。有兵不至。见贵人喜。请谒追亡人不得。遇盗凶。
<br>
<br>　　命曰内格外垂。行者不行。来者不来。病者死。系者不出。求财物不得。见人不见。
大吉。
<br>
<br>　　命曰横吉内外相应自桥榆仰上柱*(上柱足)*足肣。以占病，病甚不死。系久，不抵
罪。求财物买臣妾马牛请谒追亡人渔猎不得。行不行。来不来。居官家室见贵人吉。徙
官不徙。岁不大孰。民疾疫有兵。有兵不会。行遇盗。闻言不见。
<br>
<br>　　雨不雨。霁霁。大吉。
<br>
<br>　　命曰头仰足肣内外自垂。卜忧病者甚，不死。居官不得居。行者行。来者不来。
<br>
<br>　　求财物不得。求人不得。吉。
<br>
<br>　　命曰横吉下有柱。卜来者来。卜日即不至，未来。卜病者过一日毋瘳死。行者不行。
求财物不得。系者出。
<br>
<br>　　命曰横吉内外自举。以占病者，久不死。系者久不出。求财物得而少。行者不行。
来者不来。见贵人见。吉。
<br>
<br>　　命曰内高外下疾轻足发。求财物不得。行者行。病者有瘳。系者不出。来者来。
<br>
<br>　　见贵人不见。吉。
<br>
<br>　　命曰外格。求财物不得。行者不行。来者不来。系者不出。不吉。病者死。求财物
不得。见贵人见。吉。
<br>
<br>　　命曰内自举外来正足发。*[行]*者行。来者来。求财物得。病者久不死。系者不出。
见贵人见。吉。
<br>
<br>　　此横吉上柱外内*(内)*自举足肣。以卜有求得。病不死。系者毋伤，未出。行不行。
来不来。见人不见。百事尽吉。
<br>
<br>　　此横吉上柱外内自举柱足以作。以卜有求得。病死环起。系留毋伤，环出。行不行。
来不来。见人不见。百事吉。可以举兵。
<br>
<br>　　此挺诈有外。以卜有求不得。病不死，数起。系祸罪。闻言毋伤。行不行。来不来。
<br>
<br>　　此挺诈有内。以卜有求不得。病不死，数起。系留祸罪无伤出。行不行。来者不来。
见人不见。
<br>
<br>　　此挺诈内外自举。以卜有求得。病不死。系毋罪。行行。来来。田贾市渔猎尽喜。
<br>
<br>　　此狐咜。以卜有求不得。病死，难起。系留毋罪难出。可居宅。可娶妇嫁女。
<br>
<br>　　行不行。来不来。见人不见。有忧不忧。
<br>
<br>　　此狐彻。以卜有求不得。病者死。系留有抵罪。行不行。来不来。见人不见。
<br>
<br>　　言语定。百事尽不吉。
<br>
<br>　　此首俯足肣身节折。以卜有求不得。病者死。系留有罪。望行者不来。行行。
<br>
<br>　　<br>
<br>　　来不来。见人不见。
<br>
<br>　　此挺内外自垂。以卜有求不晦。病不死，难起。系留毋罪，难出。行不行。来不来。
见人不见。不吉。
<br>
<br>　　此横吉榆仰首俯。以卜有求难得。病难起，不死。系难出，毋伤也。可居家室，以
娶妇嫁女。
<br>
<br>　　此横吉上柱载正身节折内外自举。以卜病者，卜日不死，其一日乃死。
<br>
<br>　　此横吉上柱足肣内自举外自垂。以卜病者，卜日不死，其一日乃死。
<br>
<br>　　*(为人病)*首俯足诈有外无内。病者占龟未已，急死。卜轻失大，一日不死。
<br>
<br>　　首仰足肣。以卜有求不得。以系有罪。人言语恐之毋伤。行不行。见人不见。
<br>
<br>　　大论曰：①外者人也，内者自我也；外者女也，内者男也。首俛者忧。大者身也，
小者枝也。大法，病者，足肣者生，足开者死。行者，足开至，足肣者不至。行者，足
肣不行，足开行。有求，足开得，足肣者不得。系者，足肣不出，开出。其卜病也，足
开而死者，内高而外下也。
<br>
<br>　　<span style="font-size:10.5pt;color:'004060'">注①索隐按：褚先生所取太卜杂占卦体及命兆之辞，义芜，辞重沓，殆无足采，凡
此六十七条别是也。</span>
<br>
<br>　　【索隐述赞】三王异龟，五帝殊卜。或长或短，若瓦若玉。其记已亡，其繇后续。
江使触网，见留宋国。神能托梦，不韂其足。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="129.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/128.htm by HTTrack Website Copier/3.x [XR&CO'2007], Thu, 21 Mar 2013 04:01:08 GMT -->
</html>
