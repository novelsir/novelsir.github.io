<html>

<!-- Mirrored from www.my285.com/shishu/shiji/040b.htm by HTTrack Website Copier/3.x [XR&CO'2007], Thu, 21 Mar 2013 05:04:18 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷四十&nbsp;&nbsp;楚世家　第十
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　平王二年，使费无忌①如秦为太子建取妇。②妇好，来，未至，无忌先归，说平王
曰：“秦女好，可自娶，为太子更求。”平王听之，卒自娶秦女，生熊珍。
<br>
<br>　　更为太子娶。是时伍奢为太子太傅，无忌为少傅。无忌无宠于太子，常谗恶太子建。
建时年十五矣，其母蔡女也，无宠于王，王稍益疏外建也。
<br>
<br>　　<span style="font-size:10.5pt;color:'004060'">注①集解服虔曰：“楚大夫。”索隐左传作“无极”，极忌声相近。
<br>
<br>　　注②正义左传云：“楚子之在蔡也，□阳之女奔之，生太子建。”杜预云：“□，
蔡邑也。”□，古觅反。</span>
<br>
<br>　　六年，使太子建居城父，守边。①无忌又日夜谗太子建于王曰：“自无忌入秦女，
太子怨，亦不能无望于王，王少自备焉。且太子居城父，擅兵，外交诸侯，且欲入矣。”
平王召其傅伍奢责之。伍奢知无忌谗，乃曰：“王柰何以小臣疏骨肉？”
<br>
<br>　　无忌曰：；“今不制，后悔也。”于是王遂囚伍奢。*(而召其二子而告以免父死)*
乃令司马奋扬召太子建，欲诛之。太子闻之，亡奔宋。
<br>
<br>　　<span style="font-size:10.5pt;color:'004060'">注①集解服虔曰：“城父，楚北境邑。”杜预曰：“襄城城父县。”正义父音甫。
括地志云：“城父故城在许州叶县东北四十五里，即杜预云襄城城父县也。</span>
<br>
<br>　　又许州襄城县东四十里亦有父城故城一所，服虔云‘城父，楚北境’，乃是父城之
名，非建所守。杜预云*(言)*成父，又误也。传及郦元水经注云‘楚大城城父，使太子
建居之’，即十三州志云太子建所居城父，谓今亳州城父县也。”按：
<br>
<br>　　今亳州见有城父县，是建所守者也。地理志云颍川有父城县，沛郡有城父县，此二
名别耳。
<br>
<br>　　无忌曰：“伍奢有二子，不杀者为楚国患。盍以免其父召之，必至。”于是王使使
谓奢：“能致二子则生，不能将死。”奢曰：“尚至，胥不至。”王曰：“何也？”
<br>
<br>　　奢曰：“尚之为人，廉，死节，慈孝而仁，闻召而免父，必至，不顾其死。胥之为
人，智而好谋，勇而矜功，知来必死，必不来。然为楚国忧者必此子。”于是王使人召
之，曰：“来，吾免尔父。”伍尚谓伍胥曰：“闻父免而莫奔，不孝也；父戮莫报，无
谋也；度能任事，知也。子其行矣，我其归死。”伍尚遂归。
<br>
<br>　　伍胥弯弓属矢，出见使者，曰：“父有罪，何以召其子为？”将射，使者还走，遂
出奔吴。伍奢闻之，曰：“胥亡，楚国危哉。”楚人遂杀伍奢及尚。
<br>
<br>　　十年，楚太子建母在居巢，①开吴。吴使公子光伐楚，遂败陈﹑蔡，取太子建母而
去。楚恐，城郢。②初，吴之边邑卑梁③与楚边邑钟离小童争桑，两家交怒相攻，灭卑
梁人。卑梁大夫怒，发邑兵攻钟离。楚王闻之怒，发国兵灭卑梁。吴王闻之大怒，亦发
兵，使公子光因建母家攻楚，遂灭钟离﹑居巢。楚乃恐而城郢。④
<br>
<br>　　<span style="font-size:10.5pt;color:'004060'">注①正义庐州巢县是也。
<br>
<br>　　注②正义在江陵县东北六里，已解于前。按：传城郢在昭公二十三年，下重言城郢。
杜预云“楚用子囊遗言以筑郢城矣，今畏吴，复修以自固也”
<br>
<br>　　注③正义卑梁邑近钟离也。
<br>
<br>　　注④索隐去年已城郢，今又重言。据左氏昭二十三年城郢，二十四年无重城郢之文，
是史记误也。</span>
<br>
<br>　　十三年，平王卒。将军子常曰：“太子珍少，且其母乃前太子建所当娶也。”欲立
令尹子西。子西，平王之庶弟也，有义。子西曰：“国有常法，更立则乱，言之则致诛。”
乃立太子珍，是为昭王。
<br>
<br>　　昭王元年，楚觽不说费无忌，以其谗亡太子建，杀伍奢子父与郄宛。宛之宗姓伯氏
子嚭及子胥皆奔吴，吴兵数侵楚，楚人怨无忌甚。楚令尹子常①诛无忌以说觽，觽乃喜。
<br>
<br>　　<span style="font-size:10.5pt;color:'004060'">注①正义名瓦。左传云囊瓦伐吴。</span>
<br>
<br>　　四年，吴三公子①奔楚，楚封之以扞吴。五年，吴伐取楚之六﹑潜。②七年，楚使
子常伐吴，吴大败楚于豫章。③
<br>
<br>　　<span style="font-size:10.5pt;color:'004060'">注①索隐昭三十年，二父公奔楚，公子掩余奔徐，公子烛庸奔钟离。此言三公子，
非也。
<br>
<br>　　注②正义故六城在寿州安丰县南百三十二里，偃姓，皋陶之后所封也。潜城，楚之
潜邑，在霍山县东二百步。
<br>
<br>　　注③正义今洪州也。</span>
<br>
<br>　　十年冬，吴王阖闾﹑伍子胥﹑伯嚭与唐﹑蔡俱伐楚，楚大败，吴兵遂入郢，辱平王
之墓，以伍子胥故也。吴兵之来，楚使子常以兵迎之，夹汉水阵。吴伐败子常，子常亡
奔郑。楚兵走，吴乘胜逐之，五战及郢。己卯，昭王出奔。庚辰，吴人入郢。①
<br>
<br>　　<span style="font-size:10.5pt;color:'004060'">注①集解春秋云十一月庚辰。</span>
<br>
<br>　　昭王亡也至云梦。云梦不知其王也，射伤王。王走郧。①郧公之弟怀曰：“平王杀
吾父，②今我杀其子，不亦可乎？”郧公止之，然恐其弒昭王，乃与王出奔随。③吴王
闻昭王往，即进击随，谓随人曰：“周之子孙封于江汉之闲者，楚尽灭之。”欲杀昭王。
王从臣子綦乃深匿王，自以为王，谓随人曰：“以我予吴。”随人卜予吴，不吉，乃谢
吴王曰：“昭王亡，不在随。”吴请入自索之，随不听，吴亦罢去。
<br>
<br>　　<span style="font-size:10.5pt;color:'004060'">注①正义走音奏。郧音云。括地志云：“安州安陆县城，本春秋时郧国城也。”
<br>
<br>　　注②集解服虔曰：“父曼成然。”正义成然立平王，贪求无厌，平王杀之。
<br>
<br>　　注③正义括地志云：“随州城外古随国城。随，姬姓也。”又云：“楚昭王城在随
州县北七里。左传云吴师入郢，王奔随，随人处之公宫之北，即此城是也。”</span>
<br>
<br>　　昭王之出郢也，使申鲍胥①请救于秦。秦以车五百乘救楚，楚亦收余散兵，与秦击
吴。十一年六月，败吴于稷。②会吴王弟夫概见吴王兵伤败，乃亡归，自立为王。阖闾
闻之，引兵去楚，归击夫概。夫概败，奔楚，楚封之堂溪，③号为堂溪氏。
<br>
<br>　　<span style="font-size:10.5pt;color:'004060'">注①集解服虔曰：“楚大夫王孙包胥。”
<br>
<br>　　注②集解贾逵曰：“楚地也。”
<br>
<br>　　注③正义*(地理)**[括地]*志云：“堂溪故城在豫州郾城县西八十有五里也。”</span>
<br>
<br>　　楚昭王灭唐①九月，归入郢。十二年，吴复伐楚，取番。②楚恐，去郢，北徙都鄀。③
<br>
<br>　　<span style="font-size:10.5pt;color:'004060'">注①集解杜预曰：“义阳安昌县东南上唐乡。”正义括地志云：“上唐乡故城在随
州枣阳县东南百五十里，古之唐国也。世本云唐，姬姓之国。”
<br>
<br>　　注②正义片寒反，又音婆。括地志云：“饶州鄱阳县，春秋时为楚东境，秦为番县，
属九江郡，汉为鄱阳县也。”
<br>
<br>　　注③正义音若。括地志云：“楚昭王故城在襄州乐乡县东北三十二里，在故都城东
五里，即楚国故昭王徙都鄀城也。”</span>
<br>
<br>　　十六年，孔子相鲁。二十年，楚灭顿，①灭胡。②二十一年，吴王阖闾伐越。越王
句践射伤吴王，遂死。吴由此怨越而不西伐楚。
<br>
<br>　　<span style="font-size:10.5pt;color:'004060'">注①集解地理志曰：“汝南南顿县，故顿子国。”正义括地志云：“陈州南顿县，
故顿子国。应劭云古顿子国，姬姓也，逼于陈，后南徙，故曰南顿也。”
<br>
<br>　　注②集解杜预曰：“汝南县西北胡城。”正义括地志云：“故胡城在豫州郾城县界。”</span>
<br>
<br>　　二十七年春，吴伐陈，楚昭王救之，军城父。十月，昭王病于军中，有赤云如鸟，
夹日而蜚。①昭王问周太史，太史曰：“是害于楚王，然可移于将相。”
<br>
<br>　　将相闻是言，乃请自以身祷于神。昭王曰：“将相，孤之股肱也，今移祸，庸去是
身乎！”弗听。卜而河为祟，大夫请祷河。昭王曰：“自吾先王受封，望不过江﹑汉，
②而河非所获罪也。”止不许。孔子在陈，闻是言，曰：“楚昭王通大道矣。其不失国，
宜哉！”
<br>
<br>　　<span style="font-size:10.5pt;color:'004060'">注①集解杜预曰：“云在楚上，惟楚见之。”
<br>
<br>　　注②集解服虔曰：“谓所受王命，祀其国中山川为望。”正义按：江，荆州南大江
也，汉，江也，二水楚境内也。河，黄河，非楚境也。</span>
<br>
<br>　　昭王病甚，乃召诸公子大夫曰：“孤不佞，再辱楚国之师，今乃得以天寿终，孤之
幸也。”
<br>
<br>　　让其弟公子申为王，不可。又让次弟公子结，亦不可。乃又让次弟公子闾，五让，
乃后许为王。将战，庚寅，昭王卒于军中。子闾曰：“王病甚，舍其子让髃臣，臣所以
许王，以广王意也。今君王卒，臣岂敢忘君王之意乎！”乃与子西﹑子綦谋，伏师闭①
涂，迎越女之子章立之，②是为惠王。然后罢兵归，葬昭王。
<br>
<br>　　<span style="font-size:10.5pt;color:'004060'">注①集解徐广曰：“一作‘壁’。”
<br>
<br>　　注②集解服虔曰：“闭涂，不通外使也。越女，昭王之妾。”索隐闭涂即攒涂也，
故下云惠王后即罢兵归葬。服虔说非。正义左传云“谋潜师闭涂”。按：潜师，密发往
迎也；闭涂，防断外寇也。为昭王薨于军，嗣子未定，恐有邻国及诸公子之变，故伏师
闭涂，迎越女之子章立为惠王也。</span>
<br>
<br>　　惠王二年，子西召故平王太子建之子胜于吴，以为巢大夫，号曰白公。①白公好兵
而下士，欲报仇。六年，白公请兵令尹子西伐郑。初，白公父建亡在郑，郑杀之，白公
亡走吴，子西复召之，故以此怨郑，欲伐之。子西许而未为发兵。
<br>
<br>　　八年，晋伐郑，郑告急楚，楚使子西救郑，受赂而去。白公胜怒，乃遂与勇力死士
石乞等袭杀令尹子西﹑子綦于朝，因劫惠王，置之高府，②欲弒之。惠王从者屈固负王
亡走昭王夫人宫。③白公自立为王。月余，会叶公来救楚，楚惠王之徒与共攻白公，杀
之。惠王乃复位。是岁也，④灭陈而县之。
<br>
<br>　　<span style="font-size:10.5pt;color:'004060'">注①集解徐广曰：“伍子胥传曰使胜守楚之边邑鄢。”骃案：服虔曰“白，邑名。
楚邑大夫皆称公”。杜预曰“汝阴箧信县西南有白亭”。正义巢，今庐州居巢县也。括
地志云：“白亭在豫州箧信东南三十二里。褎信本汉郾县之地，后汉分郾置箧信县，在
今箧信县东七十七里。”
<br>
<br>　　注②集解贾逵曰：“高府，府名也。”杜预曰：“楚别府。”
<br>
<br>　　注③集解服虔曰：“昭王夫人，惠王母，越女也。”
<br>
<br>　　注④集解徐广曰：“惠王之十年。”</span>
<br>
<br>　　十三年，吴王夫差强，陵齐﹑晋，来伐楚。十六年，越灭吴。①四十二年，楚灭蔡。
②四十四年，楚灭杞。③与秦平。是时越已灭吴而不能正江﹑淮北；④楚东侵，广地至
泗上。
<br>
<br>　　<span style="font-size:10.5pt;color:'004060'">注①正义表云越灭吴在元王四年。
<br>
<br>　　注②正义周定王二十二年。
<br>
<br>　　注③正义周定王二十四年。
<br>
<br>　　注④正义正，长也。江﹑淮北谓广陵县，徐﹑泗等州是也。</span>
<br>
<br>　　五十七年，惠王卒，子简王中立。①
<br>
<br>　　<span style="font-size:10.5pt;color:'004060'">注①正义中音仲。</span>
<br>
<br>　　简王元年，北伐灭莒。①八年，魏文侯﹑韩武子﹑赵桓子始列为诸侯。
<br>
<br>　　<span style="font-size:10.5pt;color:'004060'">注①正义括地志云：“密州莒县，故国也。”言“北伐”者，莒在徐﹑泗之北。</span>
<br>
<br>　　二十四年，简王卒，子声王当立。①声王六年，，盗杀声王，子悼王熊疑立。
<br>
<br>　　悼王二年，三晋来伐楚，至乘丘而还。②四年，楚伐周。郑杀子阳。九年，伐韩，
取负黍。十一年，三晋伐楚，败我大梁﹑榆关。③楚厚赂秦，与之平。
<br>
<br>　　二十一年，悼王卒，子肃王臧立。
<br>
<br>　　<span style="font-size:10.5pt;color:'004060'">注①正义谥法云“不生其国曰声”也。
<br>
<br>　　注②集解徐广曰：“年表三年归榆关于郑。”正义年表云：三晋公子伐我，至乘丘，
误也，已解在年表中。*(地理志)**[括地志]*云“乘丘故城在衮州瑕丘县西北三十五里”
是也。
<br>
<br>　　注③索隐此榆关当在大梁之西也。</span>
<br>
<br>　　肃王四年，蜀伐楚，取兹方。①于是楚为扞关以距之。②十年，魏取我鲁阳。③十
一年，肃王卒，无子，立其弟熊良夫，是为宣王。
<br>
<br>　　<span style="font-size:10.5pt;color:'004060'">注①索隐地名，今阙。正义古今地名云：“荆州松滋县古鸠兹地，即楚兹方是也。”
<br>
<br>　　注②集解李熊说公孙述曰：“东守巴郡，距扞关之口。”索隐按：郡国志巴郡鱼复
县有扞关。
<br>
<br>　　注③集解地理志云南阳有鲁阳县。正义括地志云：“汝州鲁山本汉鲁阳县也。古鲁县以古鲁山为名也。”</span>
<br>
<br>　　宣王六年，周天子贺秦献公。秦始复强，而三晋益大，魏惠王﹑齐威王尤强。
<br>
<br>　　三十年，秦封韂鞅于商，南侵楚。是年，宣王卒，子威王熊商立。
<br>
<br>　　威王六年，周显王致文武胙于秦惠王。
<br>
<br>　　七年，齐孟尝君父田婴欺楚，楚威王伐齐，败之于徐州，①而令齐必逐田婴。
<br>
<br>　　田婴恐，张丑伪谓楚王曰：“王所以战胜于徐州者，田盼子不用也。②盼子者，有
功于国，而百姓为之用。婴子弗善而用申纪。申纪者，大臣不附，百姓不为用，故王胜
之也。今王逐婴子，婴子逐，盼子必用矣。复搏其士卒以与王遇，③必不便于王矣。”
楚王因弗逐也。
<br>
<br>　　<span style="font-size:10.5pt;color:'004060'">注①集解徐广曰：“时楚已灭越而伐齐也。齐说越，令攻楚，故云齐欺楚。”
<br>
<br>　　注②索隐盼子，婴之同族。
<br>
<br>　　注③索隐搏音膊，亦有作“附”读。战国策作“整”。</span>
<br>
<br>　　十一年，威王卒，子怀王熊槐立。魏闻楚丧，伐楚，取我陉山。①
<br>
<br>　　<span style="font-size:10.5pt;color:'004060'">注①正义括地志云：“陉山在郑州新郑县西南三十里。”</span>
<br>
<br>　　怀王元年，张仪始相秦惠王。四年，秦惠王初称王。
<br>
<br>　　六年，楚使柱国昭阳将兵而攻魏，破之于襄陵，①得八邑。②又移兵而攻齐，齐王
患之。③陈轸适为秦使齐，齐王曰：“为之柰何？”陈轸曰：“王勿忧，请令罢之。”
即往见昭阳军中，曰：“愿闻楚国之法，破军杀将者何以贵之？”昭阳曰：“其官为上
柱国，封上爵执珪。”陈轸曰：“其有贵于此者乎？”昭阳曰：“令尹。”陈轸曰：“今君已为令尹矣，此国冠之上。④臣请得譬之。人有遗其舍人一卮酒者，舍人相谓曰：‘数人饮此，不足以篃，请遂画地为蛇，蛇先成者独饮之。’一人曰：‘吾蛇先
成。’举酒而起，曰：‘吾能为之足。’及其为之足，而后成人夺之酒而饮之，曰：
‘蛇固无足，今为之足，是非蛇也。’今君相楚而攻魏，破军杀将，功莫大焉，冠之上
不可以加矣。今又移兵而攻齐，攻齐胜之，官爵不加于此；攻之不胜，身死爵夺，有毁
于楚：此为蛇为足之说也。不若引兵而去以德齐，此持满之术也。”昭阳曰：“善。”
引兵而去。
<br>
<br>　　<span style="font-size:10.5pt;color:'004060'">注①索隐县名，在河东。
<br>
<br>　　注②索隐古本作“八邑”，今亦作“八城”。
<br>
<br>　　注③集解徐广曰：“怀王六年，昭阳移和而攻齐。军门曰和。”
<br>
<br>　　注④索隐冠音官。令尹乃尹中最尊，故以国为言，犹如卿子冠军然。</span>
<br>
<br>　　燕、韩君初称王。秦使张仪与楚、齐、魏相会，盟啮桑。①
<br>
<br>　　<span style="font-size:10.5pt;color:'004060'">注①正义徐广曰：“在梁与彭城之闲也。”</span>
<br>
<br>　　十一年，苏秦约从山东六国共攻秦，楚怀王为从长。至函谷关，秦出兵击六国，六
国兵皆引而归，齐独后。十二年，齐愍王伐败赵、魏军，秦亦伐败韩，与齐争长。
<br>
<br>　　十六年，秦欲伐齐，而楚与齐从亲，秦惠王患之，乃宣言张仪免相，使张仪南见楚
王，谓楚王曰：“敝邑之王所甚说者无先大王，虽仪之所甚愿为门阑之厮者亦无先大王。
敝邑之王所甚憎者无先齐王，虽仪之所甚憎者亦无先齐王。而大王和之，①是以敝邑之
王不得事王，而令仪亦不得为门阑之厮也。王为仪闭关而绝齐，今使使者从仪西取故秦
所分楚商于之地方六百里，②如是则齐弱矣。是北弱齐，西德于秦，私商于以为富，此
一计而三利俱至也。”怀王大悦，乃置相玺于张仪，日与置酒，宣言“吾复得吾商于之
地”。髃臣皆贺，而陈轸独吊。怀王曰：“何故？”陈轸对曰：“秦之所为重王者，以
王之有齐也。今地未可得而齐交先绝，是楚孤也。夫秦又何重孤国哉，必轻楚矣。且先
出地而后绝齐，则秦计不为。先绝齐而后责地，则必见欺于张仪。见欺于张仪，则王必
怨之。怨之，是西起秦患，北绝齐交。西起秦患，北绝齐交，则两国之兵必至。③臣故
吊。”楚王弗听，因使一将军西受封地。
<br>
<br>　　<span style="font-size:10.5pt;color:'004060'">注①索隐和谓楚与齐相和亲。
<br>
<br>　　注②集解商于之地在今顺阳郡南乡、丹水二县，有商城在于中。故谓之商于。
<br>
<br>　　索隐商于在今慎阳。案：地理志丹水及商属弘农，今言顺阳者，是魏晋始分置顺阳
郡，商城、丹水俱隶之。
<br>
<br>　　注③索隐两国，韩、魏也。</span>
<br>
<br>　　张仪至秦，详醉坠车，称病不出三月，地不可得。楚王曰：“仪以吾绝齐为尚薄邪？”
乃使勇士宋遗北辱齐王。齐王大怒，折楚符而合于秦。秦齐交合，张仪乃起朝，谓楚将
军曰：“子何不受地？从某至某，广袤六里。”楚将军曰：“臣之所以见命者六百里，
不闻六里。”即以归报怀王。怀王大怒，兴师将伐秦。
<br>
<br>　　陈轸又曰：“伐秦非计也。不如因赂之一名都，与之伐齐，是我亡于秦，①取偿于
齐也，吾国尚可全。今王已绝于齐而责欺于秦，是吾合秦齐之交而来天下之兵也，国必
大伤矣。”楚王不听，遂绝和于秦，发兵西攻秦。秦亦发兵击之。
<br>
<br>　　<span style="font-size:10.5pt;color:'004060'">注①索隐谓失商于之地。</span>
<br>
<br>　　十七年春，与秦战丹阳，①秦大败我军，斩甲士八万，虏我大将军屈<img src="images/005a.bmp">、裨将军逢
侯丑等七十余人，遂取汉中之郡。楚怀王大怒，乃悉国兵复袭秦，战于蓝田，②大败楚
军。韩、魏闻楚之困，乃南袭楚，至于邓。楚闻，乃引兵归。
<br>
<br>　　<span style="font-size:10.5pt;color:'004060'">注①索隐此丹阳在汉中。
<br>
<br>　　注②正义蓝田在雍州东南八十里，从蓝田关入蓝田县。</span>
<br>
<br>　　十八年，秦使使约复与楚亲，分汉中之半以和楚。楚王曰：“愿得张仪，不愿得地。”
张仪闻之，请之楚。秦王曰：“楚且甘心于子，柰何？”张仪曰：“臣善其左右靳尚，
靳尚又能得事于楚王幸姬郑袖，袖所言无不从者。且仪以前使负楚以商于之约，今秦楚
大战，有恶，臣非面自谢楚不解。且大王在，楚不宜敢取仪。诚杀仪以便国，臣之愿也。”
仪遂使楚。
<br>
<br>　　至，怀王不见，因而囚张仪，欲杀之。仪私于靳尚，靳尚为请怀王曰：“拘张仪，
秦王必怒。天下见楚无秦，必轻王矣。”又谓夫人郑袖曰：“秦王甚爱张仪，而王欲杀
之，今将以上庸之地六县赂楚，以美人聘楚王，以宫中善歌者为之媵。
<br>
<br>　　楚王重地，秦女必贵，而夫人必斥矣。夫人不若言而出之。”郑袖卒言张仪于王而
出之。仪出，怀王因善遇仪，仪因说楚王以叛从约而与秦合亲，约婚姻。
<br>
<br>　　张仪已去，屈原使从齐来，谏王曰：“何不诛张仪？”怀王悔，使人追仪，弗及。
<br>
<br>　　是岁，秦惠王卒。
<br>
<br>　　二十*(六)*年，齐愍王欲为从长，①恶楚之与秦合，乃使使遗楚王书曰：“寡人患
楚之不察于尊名也。今秦惠王死，武王立，张仪走魏，樗里疾、公孙衍用，而楚事秦。
夫樗里疾善乎韩，而公孙衍善乎魏；楚必事秦，韩、魏恐，必因二人求合于秦，则燕、
赵亦宜事秦。四国争事秦，则楚为郡县矣。王何不与寡人并力收韩、魏、燕、赵，与为
从而尊周室，以案兵息民，令于天下？莫敢不乐听，则王名成矣。王率诸侯并伐，破秦
必矣。王取武关、蜀、汉之地，②私吴、越之富而擅江海之利，韩、魏割上党，西薄函
谷，则楚之强百万也。且王欺于张仪，亡地汉中，兵锉蓝田，天下莫不代王怀怒。今乃
欲先事秦！愿大王孰计之。”
<br>
<br>　　<span style="font-size:10.5pt;color:'004060'">注①索隐按：下文始言二十四年，又更有二十六年，则此错。云二十六年，衍字也，
当是二十年事。又徐广推校二十年取武遂，二十三年归武遂，则此必二十年、二十一年
事乎？
<br>
<br>　　注②正义武关在商州东一百八十里商洛县界。蜀，巴蜀；汉中，郡也。</span>
<br>
<br>　　楚王业已欲和于秦，见齐王书，犹豫不决，下其议髃臣。群臣或言和秦，或曰听齐。
昭雎①曰：“王虽东取地于越，不足以刷耻；必且取地于秦，而后足以刷耻于诸侯。王
不如深善齐、韩以重樗里疾，如是则王得韩、齐之重以求地矣。
<br>
<br>　　秦破韩宜阳，②而韩犹复事秦者，以先王墓在平阳，③而秦之武遂去之七十里，④
以故尤畏秦。不然，秦攻三川，⑤赵攻上党，楚攻河外，韩必亡。
<br>
<br>　　楚之救韩，不能使韩不亡，然存韩者楚也。韩已得武遂于秦，以河山为塞，⑥所报
德莫如楚厚，臣以为其事王必疾。齐之所信于韩者，以韩公子眛为齐相也。⑦韩已得武遂于秦，王甚善之，使之以齐、韩重樗里疾，疾得齐、韩之重，其主弗敢弃疾也。今又益之以楚之重，樗里子必言秦，复与楚之侵地矣。”于是怀王许之，竟
不合秦，而合齐以善韩。⑧
<br>
<br>　　<span style="font-size:10.5pt;color:'004060'">注①索隐七余反。
<br>
<br>　　注②索隐弘农之县，在渑池西南。
<br>
<br>　　注③索隐非尧都也。
<br>
<br>　　注④索隐亦非河闲之县，则韩之平阳，秦之武遂，并当在宜阳左右。
<br>
<br>　　注⑤正义三川，洛州也。
<br>
<br>　　注⑥正义河，蒲州西黄河也。山，韩西境也。
<br>
<br>　　注⑦正义眛，莫葛反，后同。
<br>
<br>　　注⑧集解徐广曰：“怀王之二十二年，秦拔宜阳，取武遂，二十三年，秦复归韩武
遂，然则已非二十年事矣。”</span>
<br>
<br>　　二十四年，倍齐而合秦。秦昭王初立，乃厚赂于楚。楚往迎妇。二十五年，怀王入
与秦昭王盟，约于黄棘。秦复与楚上庸。二十六年，齐、韩、魏为楚负其从亲而合于秦，
三国共伐楚。楚使太子入质于秦而请救。秦乃遣客卿通将兵救楚，三国引兵去。
<br>
<br>　　二十七年，秦大夫有私与楚太子斗，楚太子杀之而亡归。二十八年，秦乃与齐、韩、
魏共攻楚，杀楚将唐眛，取我重丘而去。二十九年，秦复攻楚，大破楚，楚军死者二万，
杀我将军景缺。怀王恐，乃使太子为质于齐以求平。三十年，秦复伐楚，取八城。秦昭
王遗楚王书曰：“始寡人与王约为弟兄，盟于黄棘，太子为质，至驩也。太子陵杀寡人
之重臣，不谢而亡去，寡人诚不胜怒，使兵侵君王之边。今闻君王乃令太子质于齐以求
平。寡人与楚接境壤界，故为婚姻，①所从相亲久矣。而今秦楚不驩，则无以令诸侯。
寡人愿与君王会武关，面相约，结盟而去，寡人之愿也。敢以闻下执事。”楚怀王见秦
王书，患之。
<br>
<br>　　欲往，恐见欺；无往，恐秦怒。昭雎曰：“王毋行，而发兵自守耳。秦虎狼，不可
信，有并诸侯之心。”怀王子子兰劝王行，曰：“柰何绝秦之驩心！”于是往会秦昭王。
昭王诈令一将军伏兵武关，号为秦王。楚王至，则闭武关，遂与西至咸阳，②朝章台，
如蕃臣，不与亢礼。楚怀王大怒，悔不用昭子言。秦因留楚王，要以割巫、黔中之郡。
楚王欲盟，秦欲先得地。楚王怒曰：“秦诈我而又强要我以地！”不复许秦。秦因留之。
<br>
<br>　　<span style="font-size:10.5pt;color:'004060'">注①正义貋之父为姻，妇之父为婚，妇之父母貋之父母相谓为婚姻，两貋相谓为娅。
<br>
<br>　　注②索隐右扶风渭城县，故咸阳城也，在水北山南，故曰咸阳。咸，皆也。</span>
<br>
<br>　　楚大臣患之，乃相与谋曰：“吾王在秦不得还，要以割地，而太子为质于齐，齐、
秦合谋，则楚无国矣。”乃欲立怀王子在国者。昭雎曰：“王与太子俱困于诸侯，而今
又倍王命而立其庶子，不宜。”乃诈赴于齐，齐愍王谓其相曰：“不若留太子以求楚之
淮北。”相曰：“不可，郢中立王，是吾抱空质而行不义于天下也。”
<br>
<br>　　或曰：“不然。郢中立王，因与其新王市曰‘予我下东国，吾为王杀太子，不然，
将与三国共立之’，然则东国必可得矣。”齐王卒用其相计而归楚太子。太子横至，立
为王，是为顷襄王。乃告于秦曰：“赖社稷神灵，国有王矣。”
<br>
<br>　　顷襄王横元年，秦要怀王不可得地，楚立王以应秦，秦昭王怒，发兵出武关攻楚，
大败楚军，斩首五万，取析十五城而去。①二年，楚怀王亡逃归，秦觉之，遮楚道，怀
王恐，乃从闲道走赵以求归。赵主父②在代，其子惠王初立，行王事，恐，不敢入楚王。
楚王欲走魏，秦追至，遂与秦使复之秦。怀王遂发病。顷襄王三年，怀王卒于秦，秦归
其丧于楚。楚人皆怜之，如悲亲戚。诸侯由是不直秦。秦楚绝。
<br>
<br>　　<span style="font-size:10.5pt;color:'004060'">注①集解徐广曰：“年表云取十六城，既取析，又并取左右十五城也。”骃按：地理志弘农有析县。正义括地志云：“邓州内乡县城本楚析邑，一名丑，汉置析县，
因析水为名也。”
<br>
<br>　　注②索隐主字亦或作“王”。</span>
<br>
<br>　　六年，秦使白起伐韩于伊阙，①大胜，斩首二十四万。秦乃遗楚王书曰：“楚倍秦，
秦且率诸侯伐楚，争一旦之命。愿王之饬士卒，得一乐战。”楚顷襄王患之，乃谋复与
秦平。七年，楚迎妇于秦，秦楚复平。
<br>
<br>　　<span style="font-size:10.5pt;color:'004060'">注①正义括地志云：“伊阙山在洛州南十九里也。”</span>
<br>
<br>　　十一年，齐秦各自称为帝；月余，复归帝为王。
<br>
<br>　　十四年，楚顷襄王与秦昭王好会于宛，结和亲。十五年，楚王与秦、三晋、燕共伐
齐，取淮北。十六年，与秦昭王好会于鄢。其秋，复与秦王会穰。
<br>
<br>　　十八年，楚人有好以弱弓微缴加归鴈之上者，顷襄王闻，召而问之。对曰：“小臣
之好射鶀鴈，①罗鸗，②小矢之发也，何足为大王道也。且称楚之大，因大王之贤，所
弋非直此也。昔者三王以弋道德，五霸以弋战国。故秦、魏、燕、赵者，鶀鴈也；齐、
鲁、韩、韂者，青首也；③驺、费、④郯、邳者，罗鸗也。外其余则不足射者。见鸟六
双，⑤以王何取？王何不以圣人为弓，以勇士为缴，时张而射之？此六双者，可得而囊
载也。其乐非特朝昔之乐也，⑥其获非特凫鴈之实也。王朝张弓而射魏之大梁之南，加
其右臂而径属之于韩，则中国之路绝而上蔡之郡坏矣。还⑦射⑧圉之东，⑨解魏左肘⑩
而外击定陶，则魏之东外弃而大宋、方与二郡者举矣。⑾且魏断二臂，颠越矣；膺击郯
国，大梁可得而有也。王綪缴兰台，⑿饮马西河，定魏大梁，此一发之乐也。若王之于
弋诚好而不厌，则出宝弓，碆新缴，⒀射噣鸟于东海，还盖长城以为防，⒁朝射东莒，
⒂夕发浿丘，⒃夜加即墨，顾据午道，⒄则长城之东收而太山之北举矣。⒅西结境于赵
⒆而北达于燕，⒇三国布佨，(21)则从不待约而可成也。北游目于燕之辽东而南
登望于越之会稽，此再发之乐也。若夫泗上十二诸侯，左萦而右拂之，可一旦而尽也。
今秦破韩以为长忧，得列城而不敢守也；伐魏而无功，击赵而顾病，(22)则秦魏之勇
力屈矣，楚之故地汉中、析、郦可得而复有也。王出宝弓，碆新缴，涉鄳塞，(23)而
待秦之倦也，山东、河内(24)可得而一也。劳民休觽，南面称王矣。故曰秦为大鸟，
负海内而处，东面而立，左臂据赵之西南，右臂傅楚鄢郢，膺击韩魏，(25)垂头中国，
(26)处既形便，势有地利，奋翼鼓佨，方三千里，则秦未可得独招而夜射也。”欲以
激怒襄王，故对以此言。襄王因召与语，遂言曰：“夫先王为秦所欺而客死于外，怨莫
大焉。
<br>
<br>　　今以匹夫有怨，尚有报万乘，白公、子胥是也。今楚之地方五千里，带甲百万，犹
足以踊跃中野也，而坐受困，臣窃为大王弗取也。”于是顷襄王遣使于诸侯，复为从，
欲以伐秦。秦闻之，发兵来伐楚。
<br>
<br>　　<span style="font-size:10.5pt;color:'004060'">注①索隐鶀音其，小鴈也。
<br>
<br>　　注②集解徐广曰：“吕静曰鸗，野鸟也。音龙。”索隐吕静音聋，邹亦音卢动反，
刘音龙。鸗，小鸟。
<br>
<br>　　注③索隐亦小凫，有青首者。
<br>
<br>　　注④索隐邹秘二音。
<br>
<br>　　注⑤索隐以喻下文秦赵等十二国，故云“六双”。
<br>
<br>　　注⑥索隐昔犹夕也。
<br>
<br>　　注⑦索隐音患，谓绕也。
<br>
<br>　　注⑧索隐音石。
<br>
<br>　　注⑨正义圉音语。城在汴州雍丘县东。
<br>
<br>　　注⑩索隐解音纪买反。
<br>
<br>　　注⑾正义言王朝张弓射魏大梁﹑汴州之南，即加大梁之右臂；连韩﹑郯，则河北中
国之路向东南断绝，则韩上蔡之郡自破坏矣。复遶雍丘圉城之东，便解散魏左肘宋州，
而外击曹定陶，及魏东之外解□，则宋﹑方与两郡并举。
<br>
<br>　　注⑿集解徐广曰：“綪，萦也，音争。兰，一作‘简’。”正义郑玄云：“綪，屈
也，江沔之闲谓之萦，收绳索綪也。”按：缴，丝绳，系弋射鸟也。若膺击郯，围大梁
已了，乃收弋缴于兰台。兰台，桓山之别名也。
<br>
<br>　　注⒀集解徐广曰：“以石傅弋缴曰碆。碆音波。”索隐碆作“磻”，音播。傅音附。
<br>
<br>　　注⒁集解徐广曰：“噣，一作‘独’。还音宦。盖，一作‘益’。益县在乐安，盖
县在泰山。济北卢县有长城，东至海也。”索隐噣音昼，谓大鸟之有钩喙者，以比齐也。
还音患，谓遶也。盖者，覆也。言射者环遶盖覆，使无飞走之路，因以长城为防也。徐
以盖为益县，非也。长城当在济南。正义太山郡记云：“太山西北有长城，缘河径太山
千余里，至琅邪台入海。”齐记云：“齐宣王乘山岭之上筑长城，东至海，西至济州千
余里，以备楚。”括地志云：“长城西北起济州平阴县，缘河历太山北冈上，经济州淄
川，即西南兖州博城县北，东至密州琅邪台入海。蓟代记云齐有长城巨防，足以为塞也。”
<br>
<br>　　注⒂正义括地志云：“密州莒县，故莒子国。地理志云周武王封少昊之后嬴姓于莒，
始都计斤，春秋时徙居莒也。”
<br>
<br>　　注⒃集解徐广曰：“在清河。”正义括地志云：“浿丘，丘名也，在青州临淄县西
北二十五里也。”
<br>
<br>　　注⒄索隐顾，反也。午道当在齐西界。一从一横为午道，亦未详其处。正义刘伯庄
云“齐西界”。按：盖在博州之西境也。
<br>
<br>　　注⒅正义言从济州长城东至海，太山之北，黄河之南，尽举收于楚。
<br>
<br>　　注⒆正义言得齐地约结于赵，为境界，定从约也。
<br>
<br>　　注⒇索隐北，一作“杜”。杜者，宽大之名。言齐晋既伏，收燕不难也。正义
北达，言四通无所滞碍。言燕无山河之限也。
<br>
<br>　　注(21)集解徐广曰：“音翅。一作‘属’。”索隐亦作“翅”，同式豉反。三国，
齐﹑赵﹑燕也。
<br>
<br>　　注(22)索隐顾犹反也。
<br>
<br>　　注(23)集解徐广曰：“或以为‘冥’，今江夏。一作‘黾’。”正义括地志云：“故鄍城在陕州河北县东十里，虞邑也。杜预云河东大阳有鄍城是也。”徐言江夏，亦误也。
<br>
<br>　　注(24)正义谓华山之东，怀州河内之郡。
<br>
<br>　　注(25)索隐谓韩﹑魏当秦之前，故云“膺击”。俗本作“鹰”，非。
<br>
<br>　　注(26)索隐垂头犹申颈也。言欲吞山东。</span>
<br>
<br>　　楚欲与齐韩连和伐秦，因欲图周。周王赧使武公①谓楚相昭子曰：“三国以兵割周
郊地以便输，而南器以尊楚，臣以为不然。夫弒共主，臣世君，②大国不亲；以觽胁寡，
小国不附。大国不亲，小国不附，不可以致名实。名实不得，不足以伤民。夫有图周之
声，非所以为号也。”昭子曰：“乃图周则无之。虽然，周何故不可图也？”对曰：
“军不五不攻，城不十不围。夫一周为二十晋，③公之所知也。韩尝以二十万之觽辱于
晋之城下，锐士死，中士伤，而晋不拔。
<br>
<br>　　公之无百韩以图周，此天下之所知也。夫怨结两周以塞驺鲁之心，④交绝于齐，⑤
声失天下，其为事危矣。夫危两周以厚三川，⑥方城之外必为韩弱矣。⑦何以知其然也？
西周之地，绝长补短，不过百里。名为天下共主，裂其地不足以肥国，得其觽不足以劲
兵。虽无攻之，名为弒君。然而好事之君，喜攻之臣，发号用兵，未尝不以周为终始。
是何也？见祭器在焉，欲器之至而忘弒君之乱。今韩以器之在楚，臣恐天下以器雠楚也。
臣请譬之。夫虎肉臊，其兵利身，⑧人犹攻之也。若使泽中之麋蒙虎之皮，人之攻之必
万于虎矣。⑨裂楚之地，足以肥国；诎楚之名，足以尊主。今子将以欲诛残天下之共主，
居三代之传器，⑩吞三翮六翼，⑾以高世主，非贪而何？周书曰‘欲起无先’，故器南
则兵至矣。”于是楚计辍不行。
<br>
<br>　　<span style="font-size:10.5pt;color:'004060'">注①集解徐广曰：“定王之曾孙，而西周惠公之子。”
<br>
<br>　　注②索隐共主，世君，俱是周自谓也。共主，言周为天下共所宗主也；世君，言周
室代代君于天下。
<br>
<br>　　注③正义言周王之国，其地虽小，诸侯尊之，故敌二十晋也。
<br>
<br>　　注④索隐驺鲁有礼义之国，今楚欲结怨两周而夺九鼎，是塞邹鲁之心。
<br>
<br>　　注⑤正义楚本与齐韩和伐秦，因欲图周；齐不与图周，故齐交绝于楚。
<br>
<br>　　注⑥正义三川，两周之地，韩多有之，言厚韩也。
<br>
<br>　　注⑦正义方城之外，许州叶县东北也。言楚取两周，则韩强，必弱楚方城之外也。
<br>
<br>　　注⑧索隐谓虎以爪牙为兵，而自利于防身也。
<br>
<br>　　注⑨索隐攻易而利大也。正义野泽之麋蒙衣虎皮，人之攻取必万倍于虎也。譬楚伐周收祭器，其犹麋蒙虎皮矣。
<br>
<br>　　注⑩索隐谓九鼎也。
<br>
<br>　　注⑾索隐翮，亦作“佦”，同音历。三翮六翼，亦谓九鼎也。空足曰翮。六翼即六
耳，翼近耳旁，事具小尔雅。</span>
<br>
<br>　　十九年，秦伐楚，楚军败，割上庸﹑汉北地予秦。①二十年，秦将白起拔我西陵。
②二十一年，秦将白起遂拔我郢，烧先王墓夷陵。③楚襄王兵散，遂不复战，东北保于
陈城。二十二年，秦复拔我巫﹑黔中郡。
<br>
<br>　　<span style="font-size:10.5pt;color:'004060'">注①正义谓割房﹑金﹑均三州及汉水之北与秦。
<br>
<br>　　注②集解徐广曰：“属江夏。”正义括地志云：“西陵故城在黄州黄山西二里。”
<br>
<br>　　注③集解徐广曰：“年表云拔郢，烧夷陵。”索隐夷陵，陵名，后为县，属南郡。
正义括地志云：“峡州夷陵县是也。在荆州西。应劭云夷山在西北。”</span>
<br>
<br>　　二十三年，襄王乃收东地兵，得十余万，复西取秦所拔我江旁十五邑以为郡，距秦。
二十七年，使三万人助三晋伐燕。复与秦平，而入太子为质于秦。楚使左徒侍太子于秦。
<br>
<br>　　三十六年，顷襄王病，太子亡归。秋，顷襄王卒，太子熊元①代立，是为考烈王。
考烈王以左徒为令尹，封以吴，号春申君。
<br>
<br>　　<span style="font-size:10.5pt;color:'004060'">注①索隐系本作“完”。</span>
<br>
<br>　　考烈王元年，纳州于秦以平。①是时楚益弱。
<br>
<br>　　<span style="font-size:10.5pt;color:'004060'">注①集解徐广曰：“南郡有州陵县。”</span>
<br>
<br>　　六年，秦围邯郸，赵告急楚，楚遣将军景阳救赵。七年，至新中。①秦兵去。 ②十二年，秦昭王卒，楚王使春申君吊祠于秦。十六年，秦庄襄王卒，秦王赵政立。二十二年，与诸侯共伐秦，不利而去。楚东徙都寿春，③命曰郢。
<br>
<br>　　<span style="font-size:10.5pt;color:'004060'">注①索隐按：赵地无名新中者，“中”字误。钜鹿有新市，“中”当为“市”。
<br>
<br>　　正义新中，相州安阳县也。七国时魏宁新中邑，秦庄襄王拔之，更名安阳也。
<br>
<br>　　注②集解徐广曰：“年表云六年春申君救赵，十年徙于钜阳。”
<br>
<br>　　注③正义寿春在南寿州，寿春县是也。</span>
<br>
<br>　　二十五年，考烈王卒，子幽王悍立。李园杀春申君。幽王三年，秦﹑魏伐楚。
<br>
<br>　　秦相吕不韦卒。九年，秦灭韩。十年，幽王卒，同母弟犹代立，是为哀王。哀王立
二月余，哀王庶兄负刍之徒袭杀哀王而立负刍为王。是岁，秦虏赵王迁。
<br>
<br>　　王负刍元年，燕太子丹使荆轲刺秦王。二年，秦使将军伐楚，大破楚军，亡十余城。
三年，秦灭魏。四年，秦将王翦破我军于蕲，①而杀将军项燕。
<br>
<br>　　<span style="font-size:10.5pt;color:'004060'">注①索隐机祈二音。</span>
<br>
<br>　　五年，秦将王翦﹑蒙武遂破楚国，虏楚王负刍，灭楚名为*(楚)*郡云。①
<br>
<br>　　<span style="font-size:10.5pt;color:'004060'">注①集解孙检曰：“秦虏楚王负刍，灭去楚名，以楚地为三郡。”索隐裴注频引孙
检，不知其人本末，盖齐人也。</span>
<br>
<br>　　太史公曰：楚灵王方会诸侯于申，诛齐庆封，作章华台，求周九鼎之时，志小天下；
及饿死于申亥之家，为天下笑。操行之不得，悲夫！势之于人也，可不慎与？弃疾以乱
立，嬖淫秦女，甚乎哉，几①再亡国！
<br>
<br>　　<span style="font-size:10.5pt;color:'004060'">注①索隐音祈。</span>
<br>
<br>　　【索隐述赞】鬻熊之嗣，周封于楚。僻在荆蛮，荜路蓝缕。及通而霸，僭号曰武。
文既伐申，成亦赦许。子圉篡嫡，商臣杀父。天祸未悔，凭奸自怙。昭困奔亡，怀迫囚
虏。顷襄﹑考烈，祚衰南土。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="041.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/040b.htm by HTTrack Website Copier/3.x [XR&CO'2007], Thu, 21 Mar 2013 05:04:18 GMT -->
</html>
