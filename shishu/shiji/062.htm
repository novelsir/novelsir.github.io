<html>

<!-- Mirrored from www.my285.com/shishu/shiji/062.htm by HTTrack Website Copier/3.x [XR&CO'2007], Thu, 21 Mar 2013 03:59:48 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷六十二&nbsp;&nbsp;管晏列传　第二
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　管仲夷吾者，颍上人也。①少时常与鲍叔牙游，鲍叔知其贤。管仲贫困，常欺鲍叔，
②鲍叔终善遇之，不以为言。已而鲍叔事齐公子小白，管仲事公子纠。及小白立为桓公，
公子纠死，管仲囚焉。鲍叔遂进管仲。③管仲既用，任政于齐，④齐桓公以霸，九合诸
侯，一匡天下，管仲之谋也。
<br>
<br>　　<span style="font-size:10.5pt;color:'004060'">注①索隐颍，水名。地理志颍水出阳城。汉有颍阳﹑临颍二县，今亦有颍上县。正
义韦昭云：“夷吾，姬姓之后，管严之子敬仲也。”
<br>
<br>　　注②索隐吕氏春秋：“管仲与鲍叔同贾南阳，及分财利，而管仲尝欺鲍叔，多自取。
鲍叔知其有母而贫，不以为贪也。”
<br>
<br>　　注③正义齐世家云：“鲍叔牙曰：‘君将治齐，则高傒与叔牙足矣。君且欲霸王，
非管夷吾不可。夷吾所居国国重，不可失也。’于是桓公从之。”韦昭云：“鲍叔，齐大夫，姒姓之后，鲍叔之子叔牙也。”
<br>
<br>　　注④正义管子云：“相齐以九惠之教，一曰老，二曰慈，三曰孤，四曰疾，五曰独，
六曰病，七曰通，八曰赈，九曰绝也。”</span>
<br>
<br>　　管仲曰：“吾始困时，尝与鲍叔贾，①分财利多自与，鲍叔不以我为贪，知我贫也。
吾尝为鲍叔谋事而更穷困，鲍叔不以我为愚，知时有利不利也。吾尝三仕三见逐于君，
鲍叔不以我为不肖，知我不遭时也。吾尝三战三走，鲍叔不以我怯，知我有老母也。公
子纠败，召忽死之，吾幽囚受辱，鲍叔不以我为无耻，知我不羞小节而耻功名不显于天
下也。生我者父母，知我者鲍子也。”
<br>
<br>　　<span style="font-size:10.5pt;color:'004060'">注①正义音古。</span>
<br>
<br>　　鲍叔既进管仲，以身下之。子孙世禄于齐，有封邑者十余世，①常为名大夫。
<br>
<br>　　天下不多管仲之贤而多鲍叔能知人也。
<br>
<br>　　<span style="font-size:10.5pt;color:'004060'">注①索隐按：系本云“庄仲山产敬仲夷吾，夷吾产武子鸣，鸣产桓子启方，启方产
成子孺，孺产庄子卢，卢产悼子其夷，其夷产襄子武，武产景子耐涉，耐涉产微，凡十
代”。系谱同。</span>
<br>
<br>　　管仲既任政相齐，①以区区之齐在海滨，②通货积财，富国强兵，与俗同好恶。故
其称曰：③“仓廪实而知礼节，衣食足而知荣辱，上服度则六亲固。④四维不张，国乃灭亡。⑤下令如流水之原，令顺民心。”故论卑而易行。⑥俗之所欲，因而予之；俗之所否，因而去之。
<br>
<br>　　<span style="font-size:10.5pt;color:'004060'">注①正义国语云：“齐桓公使鲍叔为相，辞曰：‘臣之不若夷吾者五：宽和惠民，
不若也；治国家不失其柄，不若也；忠惠可结于百姓，不若也；制礼义可法于四方，不若也；执枹鼓立于军门，使百姓
皆加勇，不若也。’”
<br>
<br>　　注②正义齐国东滨海也。
<br>
<br>　　注③索隐是夷吾著书所称管子者，其书有此言，故略举其要。
<br>
<br>　　注④正义上之服御物有制度，则六亲坚固也。六亲谓外祖父母一，父母二，姊妹三，
妻兄弟之子四，从母之子五，女之子六也。王弼云“父﹑母﹑兄﹑弟﹑妻﹑子也”。
<br>
<br>　　注⑤集解管子曰：“四维，一曰礼，二曰义，三曰廉，四曰耻。”
<br>
<br>　　注⑥正义言为政令卑下鲜少，而百姓易作行也。</span>
<br>
<br>　　其为政也，善因祸而为福，转败而为功。贵轻重，①慎权衡。②桓公实怒少姬，③
南袭蔡，管仲因而伐楚，责包茅不入贡于周室。桓公实北征山戎，而管仲因而令燕修召
公之政。于柯之会，④桓公欲背曹沫之约，⑤管仲因而信之，⑥诸侯由是归齐。故曰：
“知与之为取，政之宝也。”⑦
<br>
<br>　　<span style="font-size:10.5pt;color:'004060'">注①索隐轻重谓钱也。今管子有轻重篇。
<br>
<br>　　注②正义轻重谓耻辱也，权衡谓得失也。有耻辱甚贵重之，有得失甚戒慎之。
<br>
<br>　　注③索隐按：谓怒荡舟之姬，归而未绝，蔡人嫁之。
<br>
<br>　　注④正义今齐州东阿也。
<br>
<br>　　注⑤索隐沫音昧，亦音末。左传作“曹刿”。正义沫，莫葛反。
<br>
<br>　　注⑥正义以劫许之，归鲁侵地。
<br>
<br>　　注⑦索隐老子曰“将欲取之，必固与之”，是知此为政之所宝也。</span>
<br>
<br>　　管仲富拟于公室，有三归﹑反坫，①齐人不以为侈。管仲卒，②齐国遵其政，常强
于诸侯。后百余年而有晏子焉。
<br>
<br>　　<span style="font-size:10.5pt;color:'004060'">注①正义三归，三姓女也。妇人谓嫁曰归。
<br>
<br>　　注②正义括地志云：“管仲頉在青州临淄县南二十一里牛山之阿。</span>
<br>
<br>　　说苑云‘齐桓公使管仲治国，管仲对曰：“贱不能临贵。”桓公以为上卿，而国不治，曰：“何故？”管仲对曰：“贫不能使富。”桓公赐之齐巿租，而国不治。桓公曰：“何故？”对曰：“疏不能制近。”桓公立以为仲父，齐国大安，而遂霸天下。’
孔子曰：‘管仲之贤而不得此三权者，亦不能使其君南面而称伯。’”晏平仲婴者，莱
之夷维人也。①事齐灵公﹑庄公﹑景公，②以节俭力行重于齐。既相齐，食不重肉，妾
不衣帛。其在朝，君语及之，即危言；③语不及之，即危行。④国有道，即顺命；无道，
即衡命。⑤以此三世显名于诸侯。
<br>
<br>　　<span style="font-size:10.5pt;color:'004060'">注①集解刘向别录曰：“莱者，今东莱地也。”索隐名婴，平谥，仲字。父桓子名
弱也。正义晏氏齐记云齐城三百里有夷安，即晏平仲之邑。汉为夷安县，属高密国。应
劭云故莱夷维邑。
<br>
<br>　　注②索隐按：系家及系本灵公名环，庄公名光，景公名杵臼也。
<br>
<br>　　注③正义谓己谦让，非云功能。
<br>
<br>　　注④正义行，下孟反。谓君不知己，增修业行，畏责及也。
<br>
<br>　　注⑤正义衡，秤也。谓国无道制秤量之，可行即行。</span>
<br>
<br>　　越石父贤，在缧绁中。①晏子出，遭之涂，解左骖赎之，载归。弗谢，入闺。
<br>
<br>　　久之，越石父请绝。晏子戄然，②摄衣冠谢曰：“婴虽不仁，免子于厄，何子求绝
之速也？”石父曰：“不然。吾闻君子诎于不知己而信于知己者。③方吾在缧绁中，彼
不知我也。夫子既已感寤而赎我，是知己；知己而无礼，固不如在缧绁之中。”晏子于
是延入为上客。
<br>
<br>　　<span style="font-size:10.5pt;color:'004060'">注①正义缧音力追反。缧，黑索也。绁，系也。晏子春秋云：“晏子之晋，至中牟，
鷪獘冠反裘负薪，息于途侧。晏子问曰：‘何者？’对曰：‘我石父也。苟免饥冻，为人臣仆。’晏子解左骖赎之，载与俱归。”按：与此文小异也。
<br>
<br>　　注②正义戄，黙缚反。
<br>
<br>　　注③索隐信读曰申，古周礼皆然也。申于知己谓以彼知我而我志获申。</span>
<br>
<br>　　晏子为齐相，出，其御之妻从门闲而窥其夫。其夫为相御，拥大盖，策驷马，意气
扬扬甚自得也。既而归，其妻请去。夫问其故。妻曰：“晏子长不满六尺，身相齐国，
名显诸侯。今者妾观其出，志念深矣，常有以自下者。今子长八尺，乃为人仆御，然子
之意自以为足，妾是以求去也。”其后夫自抑损。晏子怪而问之，御以实对。晏子荐以
为大夫。①
<br>
<br>　　<span style="font-size:10.5pt;color:'004060'">注①集解皇览曰：“晏子頉在临菑城南淄水南桓公頉西北。”正义注皇览云：“晏子頉在临淄城南菑水南桓公頉西北。”括地志云：“齐桓公墓在青州临淄县东
南二十三里鼎足上。”又云：“齐晏婴頉在齐子城北门外。晏子云‘吾生近市，死岂易
吾志’。乃葬故宅后，人名曰清节里。”按：恐皇览误，乃管仲頉也。</span>
<br>
<br>　　太史公曰：吾读管氏牧民﹑山高﹑乘马﹑轻重﹑九府，①及晏子春秋，②详哉其言
之也。既见其著书，欲观其行事，故次其传。至其书，世多有之，是以不论，论其轶事。③
<br>
<br>　　<span style="font-size:10.5pt;color:'004060'">注①集解刘向别录曰：“九府书民闲无有。山高一名形势。”索隐皆管氏所着书篇
名也。按：九府，盖钱之府藏，其书论铸钱之轻重，故云轻重九府。余如别录之说。正
义七略云管子十八篇，在法家。
<br>
<br>　　注②索隐按：婴所著书名晏子春秋。今其书有七篇，故下云“其书世多有”也。正
义七略云晏子春秋七篇，在儒家。
<br>
<br>　　注③正义轶音逸。</span>
<br>
<br>　　管仲世所谓贤臣，然孔子小之。岂以为周道衰微，桓公既贤，而不勉之至王，乃称
霸哉？①语曰“将顺其美，匡救其恶，故上下能相亲也”。②岂管仲之谓乎？
<br>
<br>　　<span style="font-size:10.5pt;color:'004060'">注①正义言管仲世所谓贤臣，孔子所以小之者，盖以为周道衰，桓公贤主，管仲何
不劝勉辅弼至于帝王，乃自称霸主哉？故孔子小之云。盖为前疑夫子小管仲为此。
<br>
<br>　　注②正义言管仲相齐，顺百姓之美，匡救国家之恶，令君臣百姓相亲者，是管之能
也。</span>
<br>
<br>　　方晏子伏庄公尸哭之，成礼然后去，①岂所谓“见义不为无勇”者邪？至其谏说，
犯君之颜，此所谓“进思尽忠，退思补过”者哉！假令晏子而在，余虽为之执鞭，所忻
慕焉。②
<br>
<br>　　<span style="font-size:10.5pt;color:'004060'">注①索隐按：左传崔杼弒庄公，晏婴入，枕庄公尸股而哭之，成礼而出，崔杼欲杀
之是也。
<br>
<br>　　注②索隐太史公之羡慕仰企平仲之行，假令晏生在世，己虽与之为仆隶，为之执鞭，
亦所忻慕。其好贤乐善如此。贤哉良史，可以示人臣之炯戒也。</span>
<br>
<br>　　【索隐述赞】夷吾成霸，平仲称贤。粟乃实廪，豆不掩肩。转祸为福，危言获全。
孔赖左衽，史忻执鞭。成礼而去，人望存焉。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="063.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/062.htm by HTTrack Website Copier/3.x [XR&CO'2007], Thu, 21 Mar 2013 03:59:49 GMT -->
</html>
