<html>

<!-- Mirrored from www.my285.com/shishu/shiji/106.htm by HTTrack Website Copier/3.x [XR&CO'2007], Thu, 21 Mar 2013 04:00:44 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷一百零六&nbsp;&nbsp;吴王濞列传　第四十六
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　吴王濞①者，高帝兄刘仲之子也。②高帝已定天下七年，立刘仲为代王。
<br>
<br>　　而匈奴攻代，刘仲不能坚守，弃国亡，闲行③走雒阳，自归天子。天子为骨肉故，
不忍致法，废以为合阳侯。④高帝十一年秋，淮南王英布反，东并荆地，劫其国兵，西
度淮，击楚，高帝自将往诛之。刘仲子沛侯濞年二十，有气力，以骑将从破布军蕲西，
会甀，⑤布走。荆王刘贾为布所杀，无后。上患吴﹑会稽轻悍，无壮王以填之，⑥诸子
少，乃立濞于沛为吴王，⑦王三郡五十三城。已拜受印，高帝召濞相之，谓曰：“若状
有反相。”心独悔，业已拜，因拊其背，⑧告曰：“汉后五十年东南有乱者，岂若邪？
⑨然天下同姓为一家也，慎无反！”濞顿首曰：“不敢。”
<br>
<br>　　<span style="font-size:10.5pt;color:'004060'">注①索隐案：澎濞字也，音披位反。
<br>
<br>　　注②集解徐广曰：“仲名喜。”
<br>
<br>　　注③索隐谓独行从他道逃走。闲音纪闲反。
<br>
<br>　　注④索隐地理志冯翊县名，在合水之阳。音合。正义合阳故城在同州河西县南三十
里。
<br>
<br>　　注⑤索隐地名也。在蕲县之西。会音古兑反。甀音锤。
<br>
<br>　　注⑥索隐填音镇。
<br>
<br>　　注⑦集解徐广曰：“十二年十月辛丑。”
<br>
<br>　　注⑧索隐拊音抚。
<br>
<br>　　注⑨集解徐广曰：“汉元年至景帝三年反，五十有三年。”骃案：应劭曰“克期五
十，占者所知。若秦始皇东巡以厌气，后刘项起东南，疑当如此耳”。如淳曰“度其贮
积足用为难，又吴楚世不宾服”。索隐案：应氏之意，以后五十年东南有乱，本是占气
者所说，高祖素闻此说，自以前难未弭，恐后灾更生，故说此言，更以戒濞。如淳之说，
亦合事理。</span>
<br>
<br>　　会孝惠、高后时，天下初定，郡国诸侯各务自拊循其民。吴有豫章郡铜山，①濞则
招致天下亡命者*(益)*[盗]铸钱，煮海水为盐，以故无赋，国用富饶。②
<br>
<br>　　<span style="font-size:10.5pt;color:'004060'">注①集解韦昭曰：“今故鄣。”索隐案：鄣郡后改曰故鄣。或称“豫章”为衍字也。
正义括地志云：“秦兼天下，以为鄣郡，今湖州长城县西南八十里故章城是也。”铜山，
今宣州及润州句容县有，并属章也。
<br>
<br>　　注②集解如淳曰：“铸钱煮盐，收其利以足国用，故无赋于民。”正义按：既盗铸
钱，何以收其利足国之用？吴国之民又何得无赋？如说非也。言吴国山既出铜，民多盗
铸钱，及煮海水为盐，以山海之利不赋之，故言无赋也。其民无赋，国用乃富饶也。</span>
<br>
<br>　　孝文时，吴太子入见，①得侍皇太子饮博。吴太子师傅皆楚人，轻悍，又素骄，博，
争道，不恭，皇太子引博局提吴太子，杀之。②于是遣其丧归葬。
<br>
<br>　　至吴，吴王愠③曰：“天下同宗，死长安即葬长安，何必来葬为！”复遣丧之长安
葬。吴王由此稍失藩臣之礼，称病不朝。京师知其以子故称病不朝，验问实不病，诸吴
使来，辄系责治之。吴王恐，为谋滋甚。及后使人为秋请，④上复责问吴使者，使者对
曰：“王实不病，汉系治使者数辈，以故遂称病。且夫‘察见渊中鱼，不祥’。⑤今王
始诈病，及觉，见责急，愈益闭，恐上诛之，计乃无聊。唯上弃之而与更始。”于是天
子乃赦吴使者归之，而赐吴王几杖，老，不朝。吴得释其罪，谋亦益解。然其居国以铜
盐故，百姓无赋。⑥卒践更，辄与平贾。⑦岁时存问茂材，赏赐闾里。佗郡国吏欲来捕
亡人者，讼共禁弗予。⑧如此者四十余年，⑨以故能使其觽。
<br>
<br>　　<span style="font-size:10.5pt;color:'004060'">注①索隐姚氏案：楚汉春秋云“吴太子名贤，字德明”。
<br>
<br>　　注②索隐提音啼，又音底，又音弟。
<br>
<br>　　注③正义于问反，怨也。
<br>
<br>　　注④集解应劭曰：“冬当断狱，秋先请择其轻重也。”孟康曰：“律，春曰朝，秋
曰请，如古诸侯朝聘也。”如淳曰：“濞不得行，使人代己致请礼也。”索隐音净。孟
说是也。应劭所云断狱先请，不知何凭。如淳云代己致请，亦是臆说。且文云“使人为
秋请”，谓使人为此秋请之礼也。
<br>
<br>　　注⑤集解张晏曰：“喻人君不当见尽下之私。”索隐案：此语见韩子及文子。
<br>
<br>　　韦昭曰“知臣下阴私，使忧患生变，为不祥。故当赦宥，使自新也”。
<br>
<br>　　注⑥索隐按：吴国有铸钱煮盐之利，故百姓不别徭赋也。
<br>
<br>　　注⑦集解汉书音义曰：“以当为更卒，出钱三百文，谓之‘过更’。自行为卒，谓
之‘践更’。吴王欲得民心，为卒者顾其庸，随时月与平贾，如汉桓、灵时有所兴作，
以少府钱借民比也。”索隐案：汉律，卒更有三，践更、居更、过更也。此言践更辄与
平贾者，谓为践更合自出钱，今王欲得人心。乃与平贾，官雠之也。正义践更，若今唱
更、行更者也，言民自着卒。更有三品：有卒更，有践更，有过更。古者正卒无常人，
皆当迭为之，是为卒更。贫者欲顾更钱者，次直者出钱顾之，月二千，是为践更。天下
人皆直戍边三月，亦各为更，律所谓繇戍也。虽丞相子亦在戍边之调，不可人人自行三
月戍，又行者出钱三百入官，官给戍者，是为过更。此汉初因秦法而行之，后改为鼟，
乃戍边一岁。
<br>
<br>　　注⑧集解徐广曰：“讼音松。”骃按：如淳曰“讼，公也”。正义讼音容。言其兼
容禁止不与也。
<br>
<br>　　注⑨正义言四十余年者，太史公尽言吴王一代行事也。汉书作“三十余年”，而班
固见其语在孝文之代，乃减十年，是班固不晓其理也。</span>
<br>
<br>　　晁错为太子家令，得幸太子，数从容言吴过可削。数上书说孝文帝，文帝宽，不忍
罚，以此吴日益横。及孝景帝即位，错为御史大夫，说上曰：“昔高帝初定天下，昆弟
少，诸子弱，大封同姓，故王駆子悼惠王王齐七十余城，庶弟元王王楚四十余城，兄子
濞王吴五十余城：封三庶駆，分天下半。今吴王前有太子之蜔，诈称病不朝，于古法当
诛，文帝弗忍，因赐几杖。德至厚，当改过自新。乃益骄溢，即山①铸钱，煮海水为盐，
诱天下亡人，谋作乱。今削之亦反，不削之亦反。削之，其反亟，祸小；不削，反迟，
祸大。”三年冬，楚王朝，晁错因言楚王戊往年为薄太后服，私奸服舍，②请诛之。诏
赦，罚削东海郡。因削吴之豫章郡、会稽郡。及前二年赵王有罪，削其河闲郡。③胶西
王卬以卖爵有奸，削其六县。
<br>
<br>　　<span style="font-size:10.5pt;color:'004060'">注①索隐案：□山，山名。又□者，就也。
<br>
<br>　　注②集解服虔曰：“服舍，在丧次，而私奸宫中也。”
<br>
<br>　　注③索隐案：汉书作“常山郡”也。</span>
<br>
<br>　　汉廷臣方议削吴。吴王濞恐削地无已，因以此发谋，欲举事。念诸侯无足与计谋者，
闻胶西王勇，好气，喜兵，诸齐①皆惮畏，于是乃使中大夫应高誂②胶西王。无文书，
口报曰：“吴王不肖，有宿夕之忧，不敢自外，使喻其驩心。”
<br>
<br>　　王曰：“何以教之？”高曰：“今者主上兴于奸，饰于邪臣，好小善，听谗贼，擅
变更律令，侵夺诸侯之地，征求滋多，诛罚良善，日以益甚。里语有之，‘舐嗳及米’。
③吴与胶西，知名诸侯也，一时见察，恐不得安肆矣。
<br>
<br>　　吴王身有内病，不能朝请二十余年，尝患见疑，无以自白，今胁肩累足，犹惧不见
释。窃闻大王以爵事有适，④所闻诸侯削地，罪不至此，此恐不得削地而已。”王曰：
“然，有之。子将柰何？”高曰：“同恶相助，同好相留，同情相成，同欲相趋，同利
相死。今吴王自以为与大王同忧，愿因时循理，弃躯以除患害于天下，亿亦可乎？”王
瞿然骇曰：⑤“寡人何敢如是？今主上虽急，固有死耳，安得不戴？”高曰：“御史大
夫晁错，荧惑天子，侵夺诸侯，蔽忠塞贤，朝廷疾怨，诸侯皆有倍畔之意，人事极矣。
彗星出，蝗虫数起，此万世一时，而愁劳圣人之所以起也。⑥故吴王欲内以晁错为讨，
外随大王后车，彷徉天下，所乡者降，所指者下，天下莫敢不服。大王诚幸而许之一言，
则吴王率楚王略函谷关，守荥阳敖仓之粟，距汉兵。治次舍，须大王。大王有幸而临之，
则天下可并，两主分割，不亦可乎？”王曰：“善。”高归报吴王，吴王犹恐其不与，
乃身自为使，使于胶西，面结之。
<br>
<br>　　<span style="font-size:10.5pt;color:'004060'">注①集解韦昭曰：“故为齐分为国者胶东、济北之属。”
<br>
<br>　　注②索隐音徒鸟反。
<br>
<br>　　注③索隐案：言舐嗳尽则至米，谓削土尽则至灭国也。
<br>
<br>　　注④正义张革反。
<br>
<br>　　注⑤索隐刘氏瞿音九具反。又说文云“瞿，远视貌”。音九缚反。
<br>
<br>　　注⑥索隐案：所谓“殷忧以启明圣”也。</span>
<br>
<br>　　胶西髃臣或闻王谋，谏曰：“承一帝，至乐也。今大王与吴西乡，弟令事成，两主
分争，患乃始结。诸侯之地不足为汉郡什二，而为畔逆以忧太后，非长策也。”①王弗听。遂发使约齐、菑川、胶东、济南、济北，皆许诺，而曰“城阳景王有义，攻诸吕，勿与，事定分之耳”。②
<br>
<br>　　<span style="font-size:10.5pt;color:'004060'">注①集解文颖曰：“王之太后也。”
<br>
<br>　　注②集解徐广曰：“尔时城阳恭王喜，景王之子。”</span>
<br>
<br>　　诸侯既新削罚，振恐，多怨晁错。及削吴会稽、豫章郡书至，则吴王先起兵，胶西
正月丙午诛汉吏二千石以下，胶东、菑川、济南、楚、赵亦然，遂发兵西。
<br>
<br>　　齐王后悔，饮药自杀，畔约。济北王城坏未完，其郎中令劫守其王，不得发兵。
<br>
<br>　　胶西为渠率，胶东、菑川、济南共攻围临菑。赵王遂亦反，阴使匈奴与连兵。
<br>
<br>　　七国之发也，吴王悉其士卒，下令国中曰：“寡人年六十二，①身自将。少子年十
四，亦为士卒先。诸年上与寡人比，下与少子等者，皆发。”发二十余万人。南使闽越、
东越，东越亦发兵从。
<br>
<br>　　<span style="font-size:10.5pt;color:'004060'">注①集解徐广曰：“吴王封吴四十二年矣。”</span>
<br>
<br>　　孝景帝三年正月甲子，初起兵于广陵。①西涉淮，因并楚兵。发使遗诸侯书曰：
“吴王刘濞敬问胶西王、胶东王、菑川王、济南王、赵王、楚王、淮南王、衡山王、庐
江王、故长沙王子：②幸教寡人！以汉有贼臣，无功天下，侵夺诸侯地，使吏劾系讯治，
以僇辱之为故，③不以诸侯人君礼遇刘氏骨肉，绝先帝功臣，进任奸宄，诖乱天下，④
欲危社稷。陛下多病志失，不能省察。
<br>
<br>　　欲举兵诛之，谨闻教。敝国虽狭，地方三千里；人虽少，精兵可具五十万。寡人素
事南越三十余年，其王君皆不辞分其卒以随寡人，又可得三十余万。寡人虽不肖，愿以
身从诸王。越直⑤长沙者，⑥因王子定长沙以北，⑦西走蜀、汉中。⑧告越、⑨楚王、
淮南三王，与寡人西面；⑩齐诸王与赵王定河闲、河内，或入临晋关，⑾或与寡人会雒
阳；燕王、赵王固与胡王有约，燕王北定代、云中，抟胡觽⑿入萧关，⒀走长安，匡正
天子，以安高庙。愿王勉之。楚元王子、淮南三王或不沐洗十余年，怨入骨髓，欲一有
所出之久矣，寡人未得诸王之意，未敢听。今诸王苟能存亡继绝，振弱伐暴，以安刘氏，
社稷之所愿也。敝国虽贫，寡人节衣食之用，积金钱，修兵革，聚谷食，夜以继日，三
十余年矣。凡为此，愿诸王勉用之。能斩捕大将者，赐金五千斤，封万户；列将，三千
斤，封五千户；裨将，二千斤，封二千户；二千石，千斤，封千户；千石，五百斤，封
五百户：皆为列侯。其以军若城邑降者，卒万人，邑万户，如得大将；人户五千，如得
列将；人户三千，如得裨将；
<br>
<br>　　人户千，如得二千石；其小吏皆以差次受爵金。佗封赐皆倍军法。⒁其有故爵邑者，
更益勿因。愿诸王明以令士大夫，弗敢欺也。寡人金钱在天下者往往而有，非必取于吴，
诸王日夜用之弗能尽。有当赐者告寡人，寡人且往遗之。敬以闻。”
<br>
<br>　　<span style="font-size:10.5pt;color:'004060'">注①集解徐广曰：“荆王刘贾都吴，吴王移广陵也。”
<br>
<br>　　注②集解徐广曰：“吴芮之玄孙靖王着，以文帝七年卒，无嗣，国除。”骃案：如淳曰“吴芮后四世无子，国除。庶子二人为列侯，不得嗣王，志将不满，故诱与之反也”。
<br>
<br>　　注③集解汉书音义曰：“故，事也。”正义按：专以僇辱诸侯为事。
<br>
<br>　　注④正义诖音挂。
<br>
<br>　　注⑤集解音值。
<br>
<br>　　注⑥索隐服虔云：“直音值。谓其境相接也。”
<br>
<br>　　注⑦集解如淳曰；“南越直长沙者，因王子定也。”索隐案：谓南越之地与长沙地
相接。值者，因长沙王子以定长沙以北也。
<br>
<br>　　注⑧正义走音奏，向也。王子，长沙王子也。南越之地对长沙之南者，其民因王子
卒而镇定长沙以北，西向蜀及汉中，咸委王子定矣。
<br>
<br>　　注⑨集解如淳曰：“告东越使定之。”
<br>
<br>　　注⑩正义越，东越也。又告东越﹑楚﹑淮南三王，与吴王共西面击之。三王谓淮南
﹑衡山﹑庐江也。
<br>
<br>　　注⑾正义今蒲津关。
<br>
<br>　　注⑿索隐抟音专。专谓专统领胡兵也。
<br>
<br>　　注⒀正义今名陇山关，在原州平凉县界。
<br>
<br>　　注⒁集解服虔曰：“封赐倍汉之常法。”</span>
<br>
<br>　　七国反书闻天子，天子乃遣太尉条侯周亚夫将三十六将军，往击吴楚；遣曲周侯郦
寄击赵；将军栾布击齐；大将军窦婴屯荥阳，监齐赵兵。
<br>
<br>　　吴楚反书闻，兵未发，窦婴未行，言故吴相袁盎。盎时家居，诏召入见。上方与晁
错调兵<img src="images/105c.bmp">军食，上问袁盎曰：“君尝为吴相，知吴臣田禄伯为人乎？今吴楚反，于公何
如？”对曰：“不足忧也，今破矣。”上曰：“吴王即山铸钱，煮海水为盐，诱天下豪
桀，白头举事。若此，其计不百全，岂发乎？何以言其无能为也？”袁盎对曰：“吴有
铜盐利则有之，安得豪桀而诱之！诚令吴得豪桀，亦且辅王为义，不反矣。吴所诱皆无
赖子弟，亡命铸钱奸人，故相率以反。”晁错曰：“袁盎策之善。”上问曰：“计安出？”
盎对曰：“愿屏左右。”上屏人，独错在。盎曰：“臣所言，人臣不得知也。”乃屏错。
错趋避东厢，恨甚。上卒问盎，盎对曰：“吴楚相遗书，曰‘高帝王子弟各有分地，今
贼臣晁错擅适过诸侯，①削夺之地’。故以反为名，西共诛晁错，复故地而罢。方今计
独斩晁错，发使赦吴楚七国，复其故削地，则兵可无血刃而俱罢。”于是上嘿然良久，
曰：“顾诚何如，吾不爱一人以谢天下。”
<br>
<br>　　盎曰：“臣愚计无出此，愿上孰计之。”乃拜盎为太常，②吴王弟子德侯为宗正。
③盎装治行。后十余日，上使中尉召错，绐载行东市。错衣朝衣斩东市。
<br>
<br>　　则遣袁盎奉宗庙，宗正辅亲戚，④使告吴如盎策。至吴，吴楚兵已攻梁壁矣。
<br>
<br>　　宗正以亲故，先入见，谕吴王使拜受诏。吴王闻袁盎来，亦知其欲说己，笑而应曰：
“我已为东帝，尚何谁拜？”不肯见盎而留之军中，欲劫使将。盎不肯，使人围守，且
杀之，盎得夜出，步亡去，走梁军，遂归报。
<br>
<br>　　<span style="font-size:10.5pt;color:'004060'">注①索隐适音直革反，又音宅。
<br>
<br>　　注②正义令盎为太常，以示奉宗庙之指意。
<br>
<br>　　注③集解徐广曰：“名通，其父名广。”骃案：汉书曰“吴王弟子德侯广为宗正”
也。
<br>
<br>　　注④正义以亲戚之意辅汉训谕。</span>
<br>
<br>　　条侯将乘六乘传，①会兵荥阳。至雒阳，见剧孟，喜曰：“七国反，吾乘传至此，
不自意全。②又以为诸侯已得剧孟，剧孟今无动。吾据荥阳，以东无足忧者。”至淮阳，
问父绛侯故客邓都尉曰：“策安出？”客曰：“吴兵锐甚，难与争锋。楚兵轻，③不能
久。方今为将军计，莫若引兵东北壁昌邑，以梁委吴，吴必尽锐攻之。将军深沟高垒，
使轻兵绝淮泗口，塞吴饟道。彼吴梁相敝而粮食竭，乃以全强制其罢极，破吴必矣。”
条侯曰：“善。”从其策，遂坚壁昌邑南，④轻兵绝吴饟道。
<br>
<br>　　<span style="font-size:10.5pt;color:'004060'">注①正义上音乘，下竹恋反。
<br>
<br>　　注②正义言不自意洛阳得全，及见剧孟。
<br>
<br>　　注③正义遣正反。
<br>
<br>　　注④正义在曹州城武县东北四十二里也。</span>
<br>
<br>　　吴王之初发也，吴臣田禄伯为大将军。田禄伯曰：“兵屯聚而西，无佗奇道，难以
就功。臣愿得五万人，别循江淮而上，收淮南、长沙，入武关，与大王会，此亦一奇也。”
吴王太子谏曰：“王以反为名，此兵难以藉人，藉人亦且反王，柰何？且擅兵而别，多
佗利害，未可知也，①徒自损耳。”吴王即不许田禄伯。
<br>
<br>　　<span style="font-size:10.5pt;color:'004060'">注①集解苏林曰：“禄伯傥将兵降汉，自为利己，于吴为生患也。”</span>
<br>
<br>　　吴少将桓将军说王曰：“吴多步兵，步兵利险；汉多车骑，车骑利平地。愿大王所
过城邑不下，直弃去，疾西据雒阳武库，食敖仓粟，阻山河之险以令诸侯，虽毋入关，
天下固已定矣。即大王徐行，留下城邑，汉军车骑至，驰入梁楚之郊，事败矣。”吴王
问诸老将，老将曰：“此少年推锋之计可耳，安知大虑乎！”
<br>
<br>　　于是王不用桓将军计。
<br>
<br>　　吴王专并将其兵，未度淮，诸宾客皆得为将、校尉、候、司马，独周丘不得用。
<br>
<br>　　周丘者，下邳人，亡命吴，酤酒无行，吴王濞薄之，弗任。周丘上谒，说王曰：“臣以无能，不得待罪行闲。臣非敢求有所将，愿得王一汉节，必有以报王。”
<br>
<br>　　王乃予之。周丘得节，夜驰入下邳。下邳时闻吴反，皆城守。至传舍，召令。
<br>
<br>　　令入户，使从者以罪斩令。遂召昆弟所善豪吏告曰：“吴反兵且至，至，屠下邳不
过食顷。今先下，家室必完，能者封侯矣。”出乃相告，下邳皆下。周丘一夜得三万人，
使人报吴王，遂将其兵北略城邑。比至城阳，①兵十余万，破城阳中尉军。闻吴王败走，
自度无与共成功，即引兵归下邳。未至，疽发背死。
<br>
<br>　　<span style="font-size:10.5pt;color:'004060'">注①正义地理志云城阳国，故齐，汉文帝二年别为国，属兖州。</span>
<br>
<br>　　二月中，吴王兵既破，败走，于是天子制诏将军曰：“盖闻为善者，天报之以福；
<br>
<br>　　为非者，天报之以殃。高皇帝亲表功德，建立诸侯，幽王、悼惠王绝无后，孝文皇
帝哀怜加惠，王幽王子遂、悼惠王子卬等，令奉其先王宗庙，为汉藩国，德配天地，明
并日月。吴王濞倍德反义，诱受天下亡命谸人，乱天下币，①称病不朝二十余年，有司
数请濞罪，孝文皇帝宽之，欲其改行为善。今乃与楚王戊、赵王遂、胶西王卬、济南王
辟光、菑川王贤、胶东王雄渠约从反，为逆无道，起兵以危宗庙，贼杀大臣及汉使者，
迫劫万民，夭杀无罪，烧残民家，掘其丘頉，甚为暴虐。今卬等又重逆无道，烧宗庙，
卤御物，②朕甚痛之。朕素服避正殿，将军其劝士大夫击反虏。击反虏者，深入多杀为
功，斩首捕虏比三百石以上者皆杀之，无有所置。③敢有议诏及不如诏者，皆要斩。”
<br>
<br>　　<span style="font-size:10.5pt;color:'004060'">注①集解如淳曰：“币，钱也。以私钱淆乱天下钱也。”
<br>
<br>　　注②集解如淳曰：“卤，抄掠也。宗庙在郡县之物，皆为御物。”正义颜师古曰：
“御物，宗庙之服器也。”
<br>
<br>　　注③正义置，放释也。</span>
<br>
<br>　　初，吴王之度淮，与楚王遂西败棘壁，①乘胜前，锐甚。梁孝王恐，遣六将军击吴，
又败梁两将，士卒皆还走梁。梁数使使报条侯求救，条侯不许。又使使恶条侯于上，上
使人告条侯救梁，复守便宜不行。梁使韩安国及楚死事相弟张羽为将军，②乃得颇败吴
兵。吴兵欲西，梁城守坚，不敢西，即走条侯军，会下邑。③欲战，条侯壁，不肯战。
吴粮绝，卒饥，数挑战，遂夜礶条侯壁，惊东南。条侯使备西北，果从西北入。吴大败，
士卒多饥死，乃畔散。于是吴王乃与其麾下壮士数千人夜亡去，度江走丹徒，保东越。
④东越兵可万余人，乃使人收聚亡卒。汉使人以利啖东越，⑤东越即绐吴王，吴王出劳
军，即使人鏦杀吴王，⑥盛其头，⑦驰传以闻。吴王子子华、子驹亡走闽越。吴王之弃
其军亡也，军遂溃，往往稍降太尉、梁军。楚王戊军败，自杀。
<br>
<br>　　<span style="font-size:10.5pt;color:'004060'">注①正义在宋州宁陵县西南七十里。
<br>
<br>　　注②集解徐广曰：“楚相张尚谏王而死。”正义按：羽，尚弟也。
<br>
<br>　　注③集解徐广曰：“属梁国。”正义宋州砀山县，本汉下邑县。
<br>
<br>　　注④正义东越传云：“独东瓯受汉之购，杀吴王。”丹徒，润州也。东瓯即东越也。
东越将兵从吴在丹徒也。
<br>
<br>　　注⑤集解韦昭曰：“啖音徒览反。”
<br>
<br>　　注⑥集解孟康曰：“方言‘戟谓之鏦’。”索隐鏦音七江反。谓以戈刺杀之。邹氏又音舂。亦音“从容”之“从”，谓撞杀之也。
<br>
<br>　　注⑦集解吴地记曰：“吴王濞葬武进县南，地名相唐。”索隐张勃云“吴王濞葬丹
徒县南，其地名相唐”。今注本云“武进县”，恐错也。正义括地志云：“汉吴王濞頉
在润州丹徒县东练壁聚北，今入于江。吴录云丹徒有吴王頉，在县北，其处名为相唐。”</span>
<br>
<br>　　三王之围齐临菑也，三月不能下。汉兵至，胶西、胶东、菑川王各引兵归。胶西王
乃袒跣，席焒，饮水，谢太后。王太子德曰：“汉兵远，臣观之已罢，可袭，愿收大王
余兵击之，击之不胜，乃逃入海，未晚也。”王曰：“吾士卒皆已坏，不可发用。”弗
听。汉将弓高侯颓当①遗王书曰：“奉诏诛不义，降者赦其罪，复故；不降者灭之。王
何处，须以从事。”王肉袒叩头汉军壁，谒曰：“臣卬奉法不谨，惊骇百姓，乃苦将军
远道至于穷国，敢请菹醢之罪。”弓高侯执金鼓见之，曰：“王苦军事，愿闻王发兵状。”
王顿首膝行对曰：“今者，晁错天子用事臣，变更高皇帝法令，侵夺诸侯地。卬等以为
不义，恐其败乱天下，七国发兵，且以诛错。今闻错已诛，卬等谨以罢兵归。”将军曰：
“王苟以错不善，何不以闻？*(及)**[乃]*未有诏虎符，擅发兵击义国。以此观之，意
非欲诛错也。”乃出诏书为王读之。读之讫，曰：“王其自图。”王曰：“如卬等死有
余罪。”遂自杀。太后、太子皆死。胶东、菑川、济南王皆死，②国除，纳于汉。郦将
军围赵十月而下之，赵王自杀。济北王以劫故，得不诛，徙王菑川。
<br>
<br>　　<span style="font-size:10.5pt;color:'004060'">注①集解徐广曰：“姓韩。”
<br>
<br>　　注②集解徐广曰：“一云‘自杀’。”</span>
<br>
<br>　　初，吴王首反，并将楚兵，连齐赵。正月起兵，三月皆破，独赵后下。复置元王少
子平陆侯礼为楚王，续元王后。徙汝南王非王吴故地，为江都王。
<br>
<br>　　太史公曰：吴王之王，由父省也。①能薄赋敛，使其觽，以擅山海利。逆乱之萌，
自其子兴。争技发难，②卒亡其本；亲越谋宗，竟以夷陨。晁错为国远虑，祸反近身。
袁盎权说，初宠后辱。故古者诸侯地不过百里，山海不以封。“毋亲夷狄，以疏其属”，盖谓吴邪？“毋为权首，反受其咎”，岂盎、错邪？
<br>
<br>　　<span style="font-size:10.5pt;color:'004060'">注①集解言濞之王吴，由父代王被省封合阳侯。省音所幸反。索隐省音所景反。省
者，减也。谓父仲从代王省封合阳侯也。
<br>
<br>　　注②索隐谓与太子争博为争技也。</span>
<br>
<br>　　【索隐述赞】吴楚轻悍，王濞倍德。富因采山，衅成提局。憍矜贰志，连结七国。
婴命始监，错诛未塞。天之悔祸，卒取奔北。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="107.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/106.htm by HTTrack Website Copier/3.x [XR&CO'2007], Thu, 21 Mar 2013 04:00:45 GMT -->
</html>
