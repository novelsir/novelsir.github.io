<html>

<!-- Mirrored from www.my285.com/shishu/shiji/032.htm by HTTrack Website Copier/3.x [XR&CO'2007], Thu, 21 Mar 2013 03:59:22 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷三十二&nbsp;&nbsp;齐太公世家　第二
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　正义括地志云：“天齐池在青州临淄县东南十五里。封禅书云‘齐之所以为齐者，
以天齐也’。”
<br>
<br>　　太公望吕尚者，东海上人。①其先祖尝为四岳，佐禹平水土甚有功。虞夏之际封于
吕，②或封于申，③姓姜氏。夏商之时，申、吕或封枝庶子孙，或为庶人，尚其后苗裔
也。本姓姜氏，从其封姓，故曰吕尚。
<br>
<br>　　<span style="font-size:10.5pt;color:'004060'">注①集解吕氏春秋曰：“东夷之土。”索隐谯周曰：“姓姜，名牙。炎帝之裔，伯
夷之后，掌四岳有功，封之于吕，子孙从其封姓，尚其后也。”按：后文王得之渭滨，
云“吾先君太公望子久矣”，故号太公望。盖牙是字，尚是其名，后武王号为师尚父也。
<br>
<br>　　注②集解徐广曰：“吕在南阳宛县西。”
<br>
<br>　　注③索隐地理志申在南阳宛县，申伯国也。吕亦在宛县之西也。</span>
<br>
<br>　　吕尚盖尝穷困，年老矣，①以渔钓奸周西伯。②西伯将出猎，卜之，曰“所获非龙
非篈，③非虎非罴；所获霸王之辅”。于是周西伯猎，果遇太公于渭之阳，与语大说，
曰：“自吾先君太公曰‘当有圣人适周，周以兴’。子真是邪？吾太公望子久矣。”故
号之曰“太公望”，载与俱归，立为师。
<br>
<br>　　<span style="font-size:10.5pt;color:'004060'">注①索隐谯周曰：“吕望尝屠牛于朝歌，卖饮于孟津。”
<br>
<br>　　注②正义奸音干。括地志云：“兹泉水源出岐州岐山县西南凡谷。吕氏春秋云‘太
公钓于兹泉，遇文王’。郦元云‘磻磎中有泉，谓之兹泉。泉水潭积，自成渊渚，即太
公钓处，今人谓之凡谷。石壁深高，幽篁邃密，林泽秀阻，人迹罕及。东南隅有石室，
盖太公所居也。水次有磻石可钓处，即太公垂钓之所。其投竿跪饵，两膝遗迹犹存，是
有磻磎之称也。其水清泠神异，北流十二里注于渭’。说苑云‘吕望年七十钓于渭渚，
三日三夜鱼无食者，望即忿，脱其衣冠。
<br>
<br>　　上有农人者，古之异人，谓望曰：“子姑复钓，必细其纶，芳其饵，徐徐而投，无
令鱼骇。”望如其言，初下得鲋，次得鲤。刺鱼腹得书，书文曰“吕望封于齐”。望知
其异’。”
<br>
<br>　　注③集解徐广曰：“□知反。”索隐徐广音□知反，余本亦作“螭”字。</span>
<br>
<br>　　或曰，太公博闻，尝事纣。纣无道，去之。游说诸侯，无所遇，而卒西归周西伯。
或曰，吕尚处士，隐海滨。周西伯拘羑里，散宜生、闳夭素知而招吕尚。
<br>
<br>　　吕尚亦曰“吾闻西伯贤，又善养老，盍往焉”。三人者为西伯求美女奇物，献之于
纣，以赎西伯。西伯得以出，反国。言吕尚所以事周虽异，然要之为文武师。
<br>
<br>　　周西伯昌之脱羑里归，与吕尚阴谋修德以倾商政，其事多兵权与奇计，①故后世之
言兵及周之阴权皆宗太公为本谋。周西伯政平，及断虞芮之讼，而诗人称西伯受命曰文
王。伐崇、密须、②犬夷，大作丰邑。天下三分，其二归周者，太公之谋计居多。
<br>
<br>　　<span style="font-size:10.5pt;color:'004060'">注①正义六韬云：“武王问太公曰：‘律之音声，可以知三军之消息乎？’太公曰：
‘深哉王之问也！夫律管十二，其要有五：宫、商、角、征、羽，此其正声也，万代不
易。五行之神，道之常也，可以知敌。金、木、水、火、土，各以其胜攻之。其法，以
天清静无阴云风雨，夜半遣轻骑往，至敌人之垒九百步，偏持律管横耳大呼惊之，有声
应管，其来甚微。角管声应，当以白虎；征管声应，当以玄武；商管声应，当以句陈；
五管尽不应，无有商声，当以青龙：此五行之府，佐胜之征，*(阴)**[成]*败之机也。’”
<br>
<br>　　注②索隐按：郡国志在东郡廪丘县北，今曰顾城。密须，?姓，在河南密县东，故密城
是也。与安定姬姓密国别也。</span>
<br>
<br>　　文王崩，武王即位。九年，欲修文王业，东伐以观诸侯集否。师行，师尚父①左杖
黄钺，右把白旄以誓，曰：“苍兕苍兕，②总尔觽庶，与尔舟楫，后至者斩！”遂至盟
津。诸侯不期而会者八百诸侯。诸侯皆曰：“纣可伐也。”武王曰：“未可。”还师，与太公作此太誓。
<br>
<br>　　<span style="font-size:10.5pt;color:'004060'">注①集解刘向别录曰：“师之，尚之，父之，故曰师尚父。父亦男子之美号也。”
<br>
<br>　　注②索隐亦有本作“苍雉”。按：马融曰“苍兕，主舟楫官名”。又王充曰“苍兕
者，水兽，九头”。今誓觽，令急济，故言苍兕以惧之。然此文上下并今文泰誓也。</span>
<br>
<br>　　居二年，纣杀王子比干，囚箕子。武王将伐纣，卜龟兆，不吉，风雨暴至。髃公尽
惧，唯太公强之劝武王，武王于是遂行。十一年①正月甲子，誓于牧野，伐商纣。
<br>
<br>　　纣师败绩。纣反走，登鹿台，遂追斩纣。明日，武王立于社，髃公奉明水，②韂康
叔封布采席，③师尚父牵牲，史佚策祝，以告神讨纣之罪。散鹿台之钱，发钜桥之粟，
以振贫民。封比干墓，释箕子囚。迁九鼎，修周政，与天下更始。师尚父谋居多。
<br>
<br>　　<span style="font-size:10.5pt;color:'004060'">注①集解徐广曰：“一作‘三年’。”
<br>
<br>　　注②索隐周本纪毛叔郑奉明水也。
<br>
<br>　　注③索隐周本纪韂康叔封布兹。兹是席，故此亦云采席也。</span>
<br>
<br>　　于是武王已平商而王天下，封师尚父于齐营丘。①东就国，道宿行迟。逆旅之人曰：
“吾闻时难得而易失。客寝甚安，殆非就国者也。”太公闻之，夜衣而行，儣明至国。
②莱侯来伐，与之争营丘。营丘边莱。莱人，夷也，会纣之乱而周初定，未能集远方，
是以与太公争国。
<br>
<br>　　<span style="font-size:10.5pt;color:'004060'">注①正义括地志云：“营丘在青州临淄北百步外城中。”
<br>
<br>　　注②索隐儣音里奚反。儣犹比也。一云儣犹迟也。</span>
<br>
<br>　　太公至国，修政，因其俗，简其礼，通商工之业，便鱼盐之利，而人民多归齐，齐
为大国。及周成王少时，管蔡作乱，淮夷①畔周，乃使召康公②命太公曰：“东至海，
西至河，南至穆陵，北至无棣，③五侯九伯，实得征之。”④齐由此得征伐，为大国。都营丘。
<br>
<br>　　<span style="font-size:10.5pt;color:'004060'">注①正义孔安国云：“淮浦之夷，徐州之戎。”
<br>
<br>　　注②集解服虔曰召公奭。
<br>
<br>　　注③集解服虔曰：“是皆太公始受封土地疆境所至也。”索隐旧说穆陵在会稽，非
也。按：今淮南有故穆陵门，是楚之境。无棣在辽西孤竹。服虔以为太公受封境界所至，
不然也，盖言其征伐所至之域也。
<br>
<br>　　注④集解杜预曰：“五等诸侯，九州之伯，皆得征讨其罪也。”</span>
<br>
<br>　　盖太公之卒百有余年，①子丁公吕伋②立。丁公卒，子乙公得立。乙公卒，子癸公
慈母③立。癸公卒，子哀公不辰④立。
<br>
<br>　　<span style="font-size:10.5pt;color:'004060'">注①集解礼记曰：“太公封于营丘，比及五世，皆反葬于周。”郑玄曰：“太公受
封，留为太师，死葬于周。五世之后乃葬齐。”皇览曰：“吕尚頉在临菑县城南，去县
十里。”。
<br>
<br>　　注②集解徐广曰：“一作‘及’。”正义谥法述义不克曰丁。
<br>
<br>　　注③索隐系本作“庮公慈母”。谯周亦曰“祭公慈母”也。
<br>
<br>　　注④索隐系本作“不臣”。谯周亦作“不辰”。宋忠曰：“哀公荒淫田游，国史作
还诗以刺之也。”</span>
<br>
<br>　　哀公时，纪侯谮之周，周烹哀公①而立其弟静，是为胡公。②胡公徙都薄姑，③而
当周夷王之时。
<br>
<br>　　<span style="font-size:10.5pt;color:'004060'">注①集解徐广曰周夷王。
<br>
<br>　　注②正义谥法弥年寿考曰胡。
<br>
<br>　　注③正义括地志云：“薄姑城在青州博昌县东北六十里。”</span>
<br>
<br>　　哀公之同母少弟山怨胡公，乃与其党率营丘人袭攻杀胡公而自立，①是为献公。献
公元年，尽逐胡公子，因徙薄姑都，治临菑。
<br>
<br>　　<span style="font-size:10.5pt;color:'004060'">注①索隐宋忠曰：“其党周马繻人将胡公于贝水杀之，而山自立也。”</span>
<br>
<br>　　九年，献公卒，子武公寿立。武公九年，周厉王出奔，居彘。①十年，王室乱，大
臣行政，号曰“共和”。二十四年，周宣王初立。
<br>
<br>　　<span style="font-size:10.5pt;color:'004060'">注①正义直厉反。括地志云：“晋州霍邑县也。”郑玄云：“霍山在彘，本秦时霍
伯国。”</span>
<br>
<br>　　二十六年，武公卒，子厉公无忌立。厉公暴虐，故胡公子复入齐，齐人欲立之，乃
与攻杀厉公。胡公子亦战死。齐人乃立厉公子赤为君，是为文公，而诛杀厉公者七十人。
<br>
<br>　　文公十二年卒，子成公脱①立。成公九年卒，子庄公购立。
<br>
<br>　　<span style="font-size:10.5pt;color:'004060'">注①索隐系本及谯周皆作“说”。</span>
<br>
<br>　　庄公二十四年，犬戎杀幽王，周东徙雒。秦始列为诸侯。五十六年，晋弒其君昭侯。
<br>
<br>　　六十四年，庄公卒，子厘公禄甫立。
<br>
<br>　　厘公九年，鲁隐公初立。十九年，鲁桓公弒其兄隐公而自立为君。
<br>
<br>　　二十五年，北戎伐齐。郑使太子忽来救齐，齐欲妻之。忽曰：“郑小齐大，非我敌。”
遂辞之。
<br>
<br>　　三十二年，厘公同母弟夷仲年死。其子曰公孙无知，厘公爱之，令其秩服奉养比太
子。
<br>
<br>　　三十三年，厘公卒，太子诸儿立，是为襄公。
<br>
<br>　　襄公元年，始为太子时，尝与无知□，及立，绌无知秩服，无知怨。
<br>
<br>　　四年，鲁桓公与夫人如齐。齐襄公故尝私通鲁夫人。鲁夫人者，襄公女弟也，自厘
公时嫁为鲁桓公妇，及桓公来而襄公复通焉。鲁桓公知之，怒夫人，夫人以告齐襄公。
齐襄公与鲁君饮，醉之，使力士彭生抱上鲁君车，因拉杀鲁桓公，①桓公下车则死矣。
鲁人以为让，②而齐襄公杀彭生以谢鲁。
<br>
<br>　　<span style="font-size:10.5pt;color:'004060'">注①集解公羊传曰：“搚干而杀之。”何休曰：“搚，折声也。”正义拉音力合反。
<br>
<br>　　注②索隐让犹责也。</span>
<br>
<br>　　八年，伐纪，纪迁去其邑。①
<br>
<br>　　<span style="font-size:10.5pt;color:'004060'">注①集解徐广曰：“年表云去其都邑。”索隐按：春秋庄四年“纪侯大去其国”，
左传云“违齐难”是也。</span>
<br>
<br>　　十二年，初，襄公使连称﹑管至父戍葵丘，①瓜时而往，及瓜而代。②往戍一岁，
卒瓜时而公弗为发代。或为请代，公弗许。故此二人怒，因公孙无知谋作乱。连称有从
妹在公宫，无宠，③使之闲襄公，④曰“事成以女为无知夫人”。冬十二月，襄公游姑
棼，⑤遂猎沛丘。⑥见彘，从者曰“彭生”。⑦公怒，射之，彘人立而啼。公惧，坠车伤足，失屦。反而鞭主屦者茀⑧三百。茀
出宫。而无知﹑连称﹑管至父等闻公伤，乃遂率其觽袭宫。逢主屦茀，茀曰：“且无入
惊宫，惊宫未易入也。”无知弗信，茀示之创，⑨乃信之。待宫外，令茀先入。茀先入，
即匿襄公户闲。良久，无知等恐，遂入宫。茀反与宫中及公之幸臣攻无知等，不胜，皆
死。无知入宫，求公不得。或见人足于户闲，发视，乃襄公，遂弒之，而无知自立为齐
君。
<br>
<br>　　<span style="font-size:10.5pt;color:'004060'">注①集解贾逵曰：“连称﹑管至父皆齐大夫。”杜预曰：“临淄县西有地名葵丘。”
索隐杜预曰“临淄西有地名葵丘”。又桓三十五年会诸侯于葵丘，当鲁僖公九年，杜预
曰“陈留外黄县东有葵丘”。不同者，盖葵丘有两处，杜意以戍葵丘当不远出齐境，故
引临淄县西之葵丘。若三十五年会诸侯于葵丘，杜氏又以不合在本国，故引外黄东葵丘
为注，所以不同尔。
<br>
<br>　　注②集解服虔曰：“瓜时，七月。及瓜谓后年瓜时。”
<br>
<br>　　注③集解服虔曰：“为妾在宫也。”
<br>
<br>　　注④集解王肃曰：“候公之闲隙。”
<br>
<br>　　注⑤集解贾逵曰：“齐地也。”正义音扶云反。
<br>
<br>　　注⑥集解杜预曰：“乐安博昌县南有地名贝丘。”索隐左传作“贝丘”也。正义左
传云“齐襄公田于贝丘，坠车伤足”，即此也。
<br>
<br>　　注⑦集解服虔曰：“公见彘，从者乃见彭生，鬼改形为豕也。”
<br>
<br>　　注⑧正义非佛反，下同。茀，主履者也。
<br>
<br>　　注⑨正义音疮。</span>
<br>
<br>　　桓公元年春，齐君无知游于雍林。①雍林人尝有怨无知，及其往游，雍林人袭杀无
知，告齐大夫曰：“无知弒襄公自立，臣谨行诛。唯大夫更立公子之当立者，唯命是听。”
<br>
<br>　　<span style="font-size:10.5pt;color:'004060'">注①集解贾逵曰：“渠丘大夫也。”索隐亦有本作“雍廪”。贾逵曰“渠丘大夫”。
左传云“雍廪杀无知”，杜预曰“雍廪，齐大夫”。此云“游雍林，雍林人尝有怨无知，
遂袭杀之”，盖以雍林为邑名，其地有人杀无知。贾言“渠丘大夫”者，渠丘邑名，雍
林为渠丘大夫也。</span>
<br>
<br>　　初，襄公之醉杀鲁桓公，通其夫人，杀诛数不当，淫于妇人，数欺大臣，髃弟恐祸
及，故次弟纠奔鲁。其母鲁女也。管仲﹑召忽傅之。次弟小白奔莒，鲍叔傅之。小白母，
韂女也，有宠于厘公。小白自少好善大夫高傒。①及雍林人杀无知，议立君，高﹑国先
阴召小白于莒。鲁闻无知死，亦发兵送公子纠，而使管仲别将兵遮莒道，射中小白带钩。
小白详死，管仲使人驰报鲁。鲁送纠者行益迟，六日至齐，则小白已入，高傒立之，是
为桓公。
<br>
<br>　　<span style="font-size:10.5pt;color:'004060'">注①集解贾逵曰：“齐正卿高敬仲也。”正义傒音奚。</span>
<br>
<br>　　桓公之中钩，详死以误管仲，已而载温车中驰行，亦有高﹑国内应，故得先入立，
发兵距鲁。秋，与鲁战于干时，①鲁兵败走，齐兵掩绝鲁归道。齐遗鲁书曰：“子纠兄
弟，弗忍诛，请鲁自杀之。召忽﹑管仲雠也，请得而甘心醢之。
<br>
<br>　　不然，将围鲁。”鲁人患之，遂杀子纠于笙渎。②召忽自杀，管仲请囚。桓公之立，
发兵攻鲁，心欲杀管仲。鲍叔牙曰：“臣幸得从君，君竟以立。君之尊，臣无以增君。
君将治齐，即高傒与叔牙足也。君且欲霸王，非管夷吾不可。夷吾所居国国重，不可失
也。”于是桓公从之。乃详为召管仲欲甘心，实欲用之。
<br>
<br>　　管仲知之，故请往。鲍叔牙迎受管仲，及堂阜而脱桎梏，③斋祓而见桓公。
<br>
<br>　　桓公厚礼以为大夫，任政。
<br>
<br>　　<span style="font-size:10.5pt;color:'004060'">注①集解杜预曰：“干时，齐地也。时水在乐安界，岐流，旱则涸竭，故曰干时。”
<br>
<br>　　注②集解贾逵曰：“鲁地句渎也。”索隐贾逵云“鲁地句渎”。又按：邹诞生本作
“莘渎”，莘笙声相近。笙如字，渎音豆。论语作“沟渎”，盖后代声转而字异，故诸
文不同也。
<br>
<br>　　注③集解贾逵曰：“堂阜，鲁北境。”杜预曰：“堂阜，齐地。东莞蒙阴县西北有
夷吾亭，或曰鲍叔解夷吾缚于此，因以为名也。”</span>
<br>
<br>　　桓公既得管仲，与鲍叔﹑隰朋﹑①高傒修齐国政，连五家之兵，②设轻重鱼盐之利，
③以赡贫穷，禄贤能，齐人皆说。
<br>
<br>　　<span style="font-size:10.5pt;color:'004060'">注①集解徐广曰：“或作‘崩’也。”
<br>
<br>　　注②集解国语曰：“管子制国五家为轨，十轨为里，四里为连，十连为乡，以为军
令。”
<br>
<br>　　注③索隐按：管子有理人轻重之法七篇。轻重谓钱也。又有捕鱼﹑煮盐法也。</span>
<br>
<br>　　二年，伐灭郯，①郯子奔莒。初，桓公亡时，过郯，郯无礼，故伐之。
<br>
<br>　　<span style="font-size:10.5pt;color:'004060'">注①集解徐广曰：“一作‘谭’。”索隐据春秋，鲁庄十年“齐师灭谭”是也。杜预曰“谭国在济南平陵县西南”。然此郯乃东海郯县，盖亦不当作“谭”字也。</span>
<br>
<br>　　五年，伐鲁，鲁将师败。鲁庄公请献遂邑以平，①桓公许，与鲁会柯而盟。②鲁将
盟，曹沬以匕首劫桓公于坛上，③曰：“反鲁之侵地！”桓公许之。已而曹沬去匕首，
北面就臣位。桓公后悔，欲无与鲁地而杀曹沬。管仲曰：“夫劫许之而倍信杀之，④愈
一小快耳，而□信于诸侯，失天下之援，不可。”于是遂与曹沬三败所亡地于鲁。诸侯
闻之，皆信齐而欲附焉。七年，诸侯会桓公于甄，⑤而桓公于是始霸焉。
<br>
<br>　　<span style="font-size:10.5pt;color:'004060'">注①集解杜预曰：“遂在济北蛇丘县东北。”
<br>
<br>　　注②集解杜预曰：“此柯今济北东阿，齐之阿邑，犹祝柯今为祝阿。”
<br>
<br>　　注③集解何休曰：“土基三尺，阶三等，曰坛。会必有坛者，为升降揖让，称先君
以相接也。”
<br>
<br>　　注④集解徐广曰：“一云已许之而背信杀劫也。”
<br>
<br>　　注⑤集解杜预曰：“甄，韂地，今东郡甄城也。”</span>
<br>
<br>　　十四年，陈厉公子完，①号敬仲，来奔齐。齐桓公欲以为卿，让；于是以为工正。
②田成子常之祖也。
<br>
<br>　　<span style="font-size:10.5pt;color:'004060'">注①正义音桓。
<br>
<br>　　注②集解贾逵曰：“掌百工。”</span>
<br>
<br>　　二十三年，山戎伐燕，①燕告急于齐。齐桓公救燕，遂伐山戎，至于孤竹而还。燕
庄公遂送桓公入齐境。桓公曰：“非天子，诸侯相送不出境，吾不可以无礼于燕。”于
是分沟割燕君所至与燕，命燕君复修召公之政，纳贡于周，如成康之时。诸侯闻之，皆
从齐。
<br>
<br>　　<span style="font-size:10.5pt;color:'004060'">注①集解服虔曰：“山戎，北狄，盖今鲜卑也。”何休曰：“山戎者，戎中之别名
也。”</span>
<br>
<br>　　二十七年，鲁愍公母曰哀姜，桓公女弟也。哀姜淫于鲁公子庆父，庆父弒愍公，哀
姜欲立庆父，鲁人更立厘公。①桓公召哀姜，杀之。
<br>
<br>　　<span style="font-size:10.5pt;color:'004060'">注①集解徐广曰：“史记‘僖’字皆作‘厘’。”</span>
<br>
<br>　　二十八年，韂文公有狄乱，告急于齐。齐率诸侯城楚丘①而立韂君。
<br>
<br>　　<span style="font-size:10.5pt;color:'004060'">注①集解贾逵曰：“韂地也。”索隐杜预曰：“不言城韂，韂未迁。”楚丘在济阴
城武县南，即今之韂南县。</span>
<br>
<br>　　二十九年，桓公与夫人蔡姬戏船中。蔡姬习水，荡公，①公惧，止之，不止，出船，
怒，归蔡姬，弗绝。蔡亦怒，嫁其女。桓公闻而怒，兴师往伐。
<br>
<br>　　<span style="font-size:10.5pt;color:'004060'">注①集解贾逵曰：“荡，摇也。”</span>
<br>
<br>　　三十年春，齐桓公率诸侯伐蔡，蔡溃。①遂伐楚。楚成王兴师问曰：“何故涉吾地？”
管仲对曰：“昔召康公命我先君太公曰：‘五侯九伯，若实征之，以夹辅周室。’②赐
我先君履，③东至海，西至河，南至穆陵，北至无棣。楚贡包茅不入，王祭不具，④是
以来责。昭王南征不复，是以来问。”⑤楚王曰：“贡之不入，有之，寡人罪也，敢不
共乎！昭王之出不复，君其问之水滨。”⑥齐师进次于陉。⑦夏，楚王使屈完将兵扞齐，齐师退次召陵。⑧桓公矜屈完以其
觽。屈完曰：“君以道则可；若不，则楚方城以为城，⑨江﹑汉以为沟，君安能进乎？”
乃与屈完盟而去。过陈，陈袁涛涂诈齐，令出东方，觉。秋，齐伐陈。⑩是岁，晋杀太子申生。
<br>
<br>　　<span style="font-size:10.5pt;color:'004060'">注①集解服虔曰：“民逃其上曰溃也。”
<br>
<br>　　注②集解左传曰：“周公﹑太公股肱周室，夹辅成王也。”
<br>
<br>　　注③集解杜预曰：“所践履之界。”
<br>
<br>　　注④集解贾逵曰：“包茅，菁茅包匦之也，以供祭祀。”杜预曰：“尚书‘包匦菁
茅’，茅之为异未审。”
<br>
<br>　　注⑤集解服虔曰：“周昭王南巡狩，涉汉未济，船解而溺昭王，王室讳之，不以赴，
诸侯不知其故，故桓公以为辞责问楚也。”索隐宋衷云：“昭王南伐楚，辛由靡为右，
涉汉中流而陨，由靡逐王，遂卒不复，周乃侯其后于西翟。”
<br>
<br>　　注⑥集解杜预曰：“昭王时汉非楚境，故不受罪。”
<br>
<br>　　注⑦集解杜预曰：“陉，楚地，颍川召陵县南有陉亭。”左传曰：“凡师一宿为舍，
再宿为信，过信为次。”
<br>
<br>　　注⑧集解杜预曰：“召陵，颍川县。”
<br>
<br>　　注⑨集解服虔曰：“方城山在汉南。”韦昭曰：“方城，楚北之□塞。”杜预曰
“方城山在南阳叶县南”是也。索隐按：地理志叶县南有长城，号曰方城，则杜预﹑韦
昭说为得，而服氏云在汉南，未知有何凭据。
<br>
<br>　　注⑩集解左传曰：“讨不忠也。”</span>
<br>
<br>　　三十五年夏，会诸侯于葵丘。①周襄王使宰孔赐桓公文武胙﹑彤弓矢﹑大路，②命
无拜。桓公欲许之，管仲曰“不可”，乃下拜受赐。③秋，复会诸侯于葵丘，益有骄色。
周使宰孔会。诸侯颇有叛者。④晋侯病，后，遇宰孔。宰孔曰：“齐侯骄矣，弟无行。”
从之。是岁，晋献公卒，里克杀奚齐﹑卓子，⑤秦穆公以夫人入公子夷吾为晋君。桓公
于是讨晋乱，至高梁，⑥使隰朋立晋君，还。
<br>
<br>　　<span style="font-size:10.5pt;color:'004060'">注①集解杜预曰：“陈留外黄县东有葵丘也。”
<br>
<br>　　注②集解贾逵曰：“大路，诸侯朝服之车，谓之金路。”
<br>
<br>　　注③集解韦昭曰：“下堂拜赐也。”
<br>
<br>　　注④集解公羊传曰：“葵丘之会，桓公震而矜之，叛者九国。”
<br>
<br>　　注⑤集解徐广曰：“史记‘卓’多作‘悼’。”正义卓，丑角反。
<br>
<br>　　注⑥集解服虔曰：“晋地也。”杜预曰：“在平阳县西南。”</span>
<br>
<br>　　是时周室微，唯齐﹑楚﹑秦﹑晋为强。晋初与会，①献公死，国内乱。秦穆公辟远，
不与中国会盟。楚成王初收荆蛮有之，夷狄自置。唯独齐为中国会盟，而桓公能宣其德，
故诸侯宾会。于是桓公称曰：“寡人南伐至召陵，望熊山；北伐山戎﹑离枝﹑孤竹；②
西伐大夏，涉流沙；③束马悬车登太行，至卑耳山④而还。诸侯莫违寡人。寡人兵车之
会三，⑤乘车之会六，⑥九合诸侯，一匡天下。⑦昔三代受命，有何以异于此乎？吾欲
封泰山，禅梁父。”
<br>
<br>　　管仲固谏，不听；乃说桓公以远方珍怪物至乃得封，桓公乃止。
<br>
<br>　　<span style="font-size:10.5pt;color:'004060'">注①正义与音预，下同。
<br>
<br>　　注②集解地理志曰令支县有孤竹城，疑离枝即令支也，令离声相近。应劭曰：“令音铃。”铃离声亦相近。管子亦作“离”字。索隐离枝音零支，又音令祗，又如字。离枝，孤竹，皆古国名。秦以离枝为县，故地理志辽西令支县有孤竹城。尔雅曰
“孤竹﹑北户﹑西王母﹑日下谓之四荒”也。
<br>
<br>　　注③正义大夏，并州晋阳是也。
<br>
<br>　　注④正义卑音壁。刘伯庄及韦昭并如字。
<br>
<br>　　注⑤正义左传云鲁庄十三年，会北杏以平宋乱；僖四年，侵蔡，遂伐楚；六年，伐
郑，围新城也。
<br>
<br>　　注⑥正义左传云鲁庄十四年，会于鄄；十五年，又会鄄；十六年，同盟于幽；僖五年，会首止；八年，盟于洮；九年，会葵丘是也。
<br>
<br>　　注⑦正义匡，正也。一匡天下，谓定襄王为太子之位也。</span>
<br>
<br>　　三十八年，周襄王弟带与戎﹑翟合谋伐周，齐使管仲平戎于周。周欲以上卿礼管仲，
管仲顿首曰：“臣陪臣，安敢！”三让，乃受下卿礼以见。三十九年，周襄王弟带来奔
齐。齐使仲孙请王，为带谢。襄王怒，弗听。
<br>
<br>　　四十一年，秦穆公虏晋惠公，复归之。是岁，管仲﹑隰朋皆卒。①管仲病，桓公问
曰：“髃臣谁可相者？”管仲曰：“知臣莫如君。”公曰：“易牙如何？”②对曰：“杀子以适君，非人情，不可。”公曰：“开方如何？”对曰：“倍亲以适君，非人情，难近。”③公曰：“竖刀如何？”④对曰：“自宫以适君，非人情，难
亲。”管仲死，而桓公不用管仲言，卒近用三子，三子专权。
<br>
<br>　　<span style="font-size:10.5pt;color:'004060'">注①正义括地志云：“管仲頉在青州临淄县南二十一里牛山上，与桓公頉连。隰朋墓在青州临淄县东北七里也。”
<br>
<br>　　注②正义即雍巫也。贾逵云：“雍巫，雍人名巫，易牙也。”
<br>
<br>　　注③集解管仲曰：“韂公子开方去其千乘之太子而臣事君也。”
<br>
<br>　　注④正义刀，鸟条反。颜师古云：“竖刀﹑易牙皆齐桓公臣。管仲有病，桓公往问
之，曰：‘将何以教寡人？’管仲曰：‘愿君远易牙﹑竖刀。’公曰：‘易牙烹其子以
快寡人，尚可疑邪？’对曰：‘人之情非不爱其子也，其子之忍，又将何爱于君！’公
曰：‘竖刀自宫以近寡人，犹尚疑邪？’对曰：‘人之情非不爱其身也，其身之忍，又
将何有于君！’公曰：‘诺。’管仲遂尽逐之，而公食不甘心不怡者三年。公曰：‘仲
父不已过乎？’于是皆即召反。明年，公有病，易牙﹑竖刀相与作乱，塞宫门，筑高墙，
不通人。有一妇人踰垣入至公所。公曰：‘我欲食。’妇人曰：‘吾无所得。’公曰：
‘我欲饮。’妇人曰：‘吾无所得。’公曰：‘何故？’曰：‘易牙﹑竖刀相与作乱；
塞宫门，筑高墙，不通人，故无所得。’公慨然叹，涕出，曰：‘嗟乎，圣人所见岂不
远哉！若死者有知，我将何面目见仲父乎？’蒙衣袂而死乎寿宫。虫流于户，盖以杨门
之扇，二月不葬也。”</span>
<br>
<br>　　四十二年，戎伐周，周告急于齐，齐令诸侯各发卒戍周。是岁，晋公子重耳来，桓
公妻之。
<br>
<br>　　四十三年。初，齐桓公之夫人三：曰王姬﹑徐姬﹑①蔡姬，皆无子。桓公好内，②
多内宠，如夫人者六人，长韂姬，生无诡；③少韂姬，生惠公元；
<br>
<br>　　郑姬，生孝公昭；葛嬴，生昭公潘；密姬，生懿公商人；宋华子，④生公子雍。桓
公与管仲属孝公于宋襄公，以为太子。雍巫⑤有宠于韂共姬，因宦者竖刀以厚献于桓公，
亦有宠，桓公许之立无诡。⑥管仲卒，五公子皆求立。
<br>
<br>　　冬十月乙亥，齐桓公卒。易牙入，与竖刀因内宠杀髃吏，⑦而立公子无诡为君。太
子昭奔宋。
<br>
<br>　　<span style="font-size:10.5pt;color:'004060'">注①索隐按：系本徐，嬴姓。礼，妇人称国及姓，今此言“徐姬”者，然姬是觽妾
之总称，故汉禄秩令云“姬妾数百”。妇人亦总称姬，姬亦未必尽是姓也。
<br>
<br>　　注②集解服虔曰：“内，妇官也。”
<br>
<br>　　注③索隐左传作“无亏”也。
<br>
<br>　　注④集解贾逵曰：“宋华氏之女，子姓。”
<br>
<br>　　注⑤集解贾逵曰：“雍巫，雍人，名巫，易牙字。”索隐贾逵以雍巫为易牙，未知
何据。按：管子有棠巫，恐与雍巫是一人也。
<br>
<br>　　注⑥集解杜预曰：“易牙既有宠于公，为长韂姬请立。”
<br>
<br>　　注⑦集解服虔曰：“内宠如夫人者六人。髃吏，诸大夫也。”杜预曰：“内宠，内
官之有权宠者。”</span>
<br>
<br>　　桓公病，五公子各树党争立。及桓公卒，遂相攻，以故宫中空，莫敢棺。①桓公尸
在黙上六十七日，尸虫出于户。十二月乙亥，无诡立，乃棺赴。辛巳夜，敛殡。②
<br>
<br>　　<span style="font-size:10.5pt;color:'004060'">注①正义音古患反。
<br>
<br>　　注②集解徐广曰：“敛，一作‘临’也。”</span>
<br>
<br>　　桓公十有余子，要其后立者五人：无诡立三月死，无谥；次孝公；次昭公；次懿公；
次惠公。孝公元年三月，宋襄公率诸侯兵送齐太子昭而伐齐。齐人恐，杀其君无诡。齐
人将立太子昭，四公子之徒攻太子，太子走宋，宋遂与齐人四公子战。五月，宋败齐四
公子师而立太子昭，是为齐孝公。宋以桓公与管仲属之太子，故来征之。以乱故，八月
乃葬齐桓公。①
<br>
<br>　　<span style="font-size:10.5pt;color:'004060'">注①集解皇览曰：“桓公頉在临菑城南七里所菑水南。”正义括地志云：“齐桓公
墓在临菑县南二十一里牛山上，亦名鼎足山，一名牛首堈，一所二坟。晋永嘉末，人发
之，初得版，次得水银池，有气不得入，经数日，乃牵犬入中，得金蚕数十薄，珠襦﹑
玉匣﹑缯彩﹑军器不可胜数。又以人殉葬，骸骨狼藉也。”</span>
<br>
<br>　　六年春，齐伐宋，以其不同盟于齐也。①夏，宋襄公卒。七年，晋文公立。
<br>
<br>　　<span style="font-size:10.5pt;color:'004060'">注①集解服虔曰：“鲁僖公十九年，诸侯盟于齐，以无忘桓公之德。宋襄公欲行霸
道，不与盟，故伐之。”</span>
<br>
<br>　　十年，孝公卒，孝公弟潘因韂公子开方杀孝公子而立潘，是为昭公。昭公，桓公子
也，其母曰葛嬴。
<br>
<br>　　昭公元年，晋文公败楚于城濮，①而会诸侯践土，朝周，天子使晋称伯。②六年，
翟侵齐。晋文公卒。秦兵败于殽。十二年，秦穆公卒。
<br>
<br>　　<span style="font-size:10.5pt;color:'004060'">注①正义贾逵云：“韂地也。”
<br>
<br>　　注②正义音霸。</span>
<br>
<br>　　十九年五月，昭公卒，子舍立为齐君。舍之母无宠于昭公，国人莫畏。昭公之弟商
人以桓公死争立而不得，阴交贤士，附爱百姓，百姓说。及昭公卒，子舍立，孤弱，即
与觽十月即墓上弒齐君舍，而商人自立，是为懿公。懿公，桓公子也，其母曰密姬。
<br>
<br>　　懿公四年春，初，懿公为公子时，与丙戎①之父猎，争获不胜，及即位，断丙戎父
足，②而使丙戎仆。③庸职之妻好，④公内之宫，使庸职骖乘。
<br>
<br>　　五月，懿公游于申池，⑤二人浴，戏。职曰：“断足子！”戎曰：“夺妻者！”
<br>
<br>　　二人俱病此言，乃怨。谋与公游竹中，二人弒懿公车上，□竹中而亡去。
<br>
<br>　　<span style="font-size:10.5pt;color:'004060'">注①索隐左传“丙”作“邴”，邴歜也。
<br>
<br>　　注②正义左传云“乃掘而别之”，杜预云“断其尸足也”。
<br>
<br>　　注③集解贾逵曰：“仆，御也。”
<br>
<br>　　注④索隐左传作“阎职”，此言“庸职”。不同者，传所云“阎”，姓；“职”，
名也。此言“庸职”，庸非姓，盖谓受顾织之妻，史意不同，字则异耳。正义国语及左
传作“阎职”。
<br>
<br>　　注⑤集解杜预曰：“齐南城西门名申门。齐城无池，唯此门左右有池，疑此是也。”
左思齐都赋注曰：“申池，海滨齐薮也。”</span>
<br>
<br>　　懿公之立，骄，民不附。齐人废其子而迎公子元于韂，立之，是为惠公。惠公，桓
公子也。其母韂女，曰少韂姬，避齐乱，故在韂。
<br>
<br>　　惠公二年，长翟来，①王子城父攻杀之，②埋之于北门。晋赵穿弒其君灵公。
<br>
<br>　　<span style="font-size:10.5pt;color:'004060'">注①集解谷梁传曰：“身横九亩，断其首而载之，眉见于轼。”
<br>
<br>　　注②集解贾逵曰：“王子城父，齐大夫。”</span>
<br>
<br>　　十年，惠公卒，子顷公无野立。①初，崔杼有宠于惠公，惠公卒，高﹑国畏其偪也，
逐之，崔杼奔韂。
<br>
<br>　　<span style="font-size:10.5pt;color:'004060'">注①正义顷音倾。</span>
<br>
<br>　　顷公元年，楚庄王强，伐陈；二年，围郑，郑伯降，已复国郑伯。
<br>
<br>　　六年春，晋使郄克于齐，齐使夫人帷中而观之。郄克上，夫人笑之。郄克曰：“不
是报，不复涉河！”归，请伐齐，晋侯弗许。齐使至晋，郄克执齐使者四人河内，杀之。
八年。晋伐齐，齐以公子强质晋，晋兵去。十年春，齐伐鲁﹑韂。
<br>
<br>　　鲁﹑韂大夫如晋请师，皆因郄克。①晋使郄克以车八百乘②为中军将，士燮将上军，
栾书将下军，以救鲁﹑韂，伐齐。六月壬申，与齐侯兵合靡笄下。③癸酉，陈于赜。④
逄丑父⑤为齐顷公右。顷公曰：“驰之，破晋军会食。”
<br>
<br>　　射伤郄克，流血至履。克欲还入壁，其御曰：“我始入，再伤，不敢言疾，恐惧士
卒，愿子忍之。”遂复战。战，齐急，丑父恐齐侯得，乃易处，顷公为右，车絓于木而
止。⑥晋小将韩厥伏齐侯车前，曰“寡君使臣救鲁﹑韂”，戏之。
<br>
<br>　　丑父使顷公下取饮，⑦因得亡，脱去，入其军。晋郄克欲杀丑父。丑父曰：“代君
死而见僇，后人臣无忠其君者矣。”克舍之，丑父遂得亡归齐。于是晋军追齐至马陵。
⑧齐侯请以宝器谢，⑨不听；必得笑克者萧桐叔子，⑩令齐东亩。⑾对曰：“叔子，齐
君母。齐君母亦犹晋君母，子安置之？且子以义伐而以暴为后，其可乎？”于是乃许，
令反鲁﹑韂之侵地。⑿
<br>
<br>　　<span style="font-size:10.5pt;color:'004060'">注①索隐成二年左传鲁臧宜叔﹑韂孙桓子如晋，皆主于郄克是。
<br>
<br>　　注②集解贾逵曰：“八百乘，六万人。”
<br>
<br>　　注③集解徐广曰：“靡，一作‘摩’。”贾逵曰：“靡笄，山名也。”索隐靡，如
字。靡笄，山名，在济南，与代地磨笄山不同。
<br>
<br>　　注④集解服虔曰：“赜，齐地名也。”
<br>
<br>　　注⑤集解贾逵曰：“齐大夫。”
<br>
<br>　　注⑥正义絓，胡卦反。止也。有所碍也。
<br>
<br>　　注⑦正义左传云“及华泉，骖絓于木而止。丑父使公下，如华泉取饮。郑周父御佐
车，苑茷为右，载齐侯获免”也。
<br>
<br>　　注⑧集解徐广曰：“一作‘陉’。”骃案：贾逵曰“马陉，齐地也”。
<br>
<br>　　注⑨集解左传曰：“赂以纪甗﹑玉磬也。”
<br>
<br>　　注⑩集解杜预曰：“桐叔，萧君之字，齐侯外祖父。子，女也。难斥言其母，故远
言之。”贾逵曰：“萧，附庸，子姓。”
<br>
<br>　　注⑾集解服虔曰：“欲令齐陇亩东行。”索隐垄亩东行，则晋车马东向齐行易也。
<br>
<br>　　注⑿正义左传云晋师及齐国，使齐人归我汶阳之田也。</span>
<br>
<br>　　十一年，晋初置六卿，赏赜之功。齐顷公朝晋，欲尊王晋景公，①晋景公不敢受，
乃归。归而顷公弛苑囿，薄赋敛，振孤问疾，虚积聚以救民，民亦大说。
<br>
<br>　　厚礼诸侯。竟顷公卒，百姓附，诸侯不犯。
<br>
<br>　　<span style="font-size:10.5pt;color:'004060'">注①索隐王劭按：张衡曰“礼，诸侯朝天子执玉，既授而反之。若诸侯自相朝，则
不授玉”。齐顷公战败朝晋而授玉，是欲尊晋侯为王，太史公探其旨而言。
<br>
<br>　　今按：此文不云“授玉”，王氏之说复何所依，聊记异耳。</span>
<br>
<br>　　十七年，顷公卒，①子灵公环立。
<br>
<br>　　<span style="font-size:10.5pt;color:'004060'">注①集解皇览曰：“顷公頉近吕尚頉。”</span>
<br>
<br>　　灵公九年，晋栾书弒其君厉公。十年，晋悼公伐齐，齐令公子光质晋。十九年，立
子光为太子，高厚傅之，令会诸侯盟于钟离。①二十七年，晋使中行献子伐齐。②齐师
败，灵公走入临菑。晏婴止灵公，灵公弗从。曰：“君亦无勇矣！”
<br>
<br>　　晋兵遂围临菑，临菑城守不敢出，晋焚郭中而去。
<br>
<br>　　<span style="font-size:10.5pt;color:'004060'">注①正义括地志云：“钟离故城在沂州承县界。”
<br>
<br>　　注②索隐荀偃祖林父代为中行，后改姓为中行氏。献子名偃。</span>
<br>
<br>　　二十八年，初，灵公取鲁女，生子光，以为太子。仲姬，戎姬。戎姬嬖，仲姬生子
牙，属之戎姬。戎姬请以为太子，公许之。仲姬曰：“不可。光之立，列于诸侯矣，①
今无故废之，君必悔之。”公曰：“在我耳。”遂东太子光，②使高厚傅牙为太子。灵
公疾，崔杼迎故太子光而立之，是为庄公。庄公杀戎姬。五月壬辰，灵公卒，庄公即位，
执太子牙于句窦之丘，杀之。八月，崔杼杀高厚。晋闻齐乱，伐齐，至高唐。③
<br>
<br>　　<span style="font-size:10.5pt;color:'004060'">注①集解服虔曰：“数从诸侯征伐盟会。”
<br>
<br>　　注②集解贾逵曰：“徙之东垂也。”
<br>
<br>　　注③集解杜预曰：“高唐在祝阿县西北。”</span>
<br>
<br>　　庄公三年，晋大夫栾盈①奔齐，庄公厚客待之。晏婴﹑田文子谏，公弗听。
<br>
<br>　　四年，齐庄公使栾盈闲入晋曲沃②为内应，以兵随之，上太行，入孟门。③栾盈败，
齐兵还，取朝歌。④
<br>
<br>　　<span style="font-size:10.5pt;color:'004060'">注①集解徐广曰：“史记多作‘逞’。”
<br>
<br>　　注②集解贾逵曰：“栾盈之邑。”
<br>
<br>　　注③集解贾逵曰：“孟门﹑太行皆晋山隘也。”索隐孟门山在朝歌东北。太行山在
河内温县西。
<br>
<br>　　注④集解贾逵曰：“晋邑。”</span>
<br>
<br>　　六年，初，棠公妻好，①棠公死，崔杼取之。庄公通之，数如崔氏，以崔杼之冠赐
人。待者曰：“不可。”崔杼怒，因其伐晋，欲与晋合谋袭齐而不得闲。
<br>
<br>　　庄公尝笞宦者贾举，贾举复侍，为崔杼闲公②以报怨。五月，莒子朝齐，齐以甲戌
飨之。崔杼称病不视事。乙亥，公问崔杼病，遂从崔杼妻。崔杼妻入室，与崔杼自闭户
不出，公拥柱而歌。③宦者贾举遮公从官而入，闭门，崔杼之徒持兵从中起。公登台而
请解，不许；请盟，不许；请自杀于庙，不许。皆曰：“君之臣杼疾病，不能听命。④近于公宫。
⑤陪臣争趣有淫者，⑥不知二命。”⑦公踰墙，射中公股，公反坠，遂弒之。晏婴立崔
杼门外，⑧曰：“君为社稷死则死之，为社稷亡则亡之。⑨若为己死己亡，非其私昵，谁敢任之！”⑩门开而入，枕公尸而哭，三踊而出。
人谓崔杼：“必杀之。”崔杼曰：“民之望也，舍之得民。”⑾
<br>
<br>　　<span style="font-size:10.5pt;color:'004060'">注①集解贾逵曰：“棠公，齐棠邑大夫。”
<br>
<br>　　注②集解服虔曰：“伺公闲隙。”正义闲音闲，又如字。
<br>
<br>　　注③集解服虔曰：“公以为姜氏不知己在外，故歌以命之也。一曰公自知见欺，恐
不得出，故歌以自悔。”
<br>
<br>　　注④集解服虔曰：“言不能亲听公命。”
<br>
<br>　　注⑤集解服虔曰：“崔杼之宫近公宫，淫者或诈称公。”
<br>
<br>　　注⑥集解徐广曰：“争，一作‘扞’。”索隐左传作“扞趣”。此为“争趣”者，
是太史公变左氏之文。言陪臣但争趣投有淫者耳，更不知他命也。
<br>
<br>　　注⑦集解杜预曰：“言得淫人，受崔子命讨之，不知他命也。”
<br>
<br>　　注⑧集解贾逵曰：“闻难而来。”
<br>
<br>　　注⑨集解服虔曰：“谓以公义为社稷死亡也。如是者，臣亦随之死亡。”
<br>
<br>　　注⑩集解服虔曰：“言君自以己之私欲取死亡之祸，则私近之臣所当任也。”杜预曰：“私昵，所亲爱也。非所亲爱，无为当其祸也。”
<br>
<br>　　注⑾集解服虔曰：“置之，所以得人心。”</span>
<br>
<br>　　丁丑，崔杼立庄公异母弟杵臼，①是为景公。景公母，鲁叔孙宣伯女也。景公立，
以崔杼为右相，庆封为左相。二相恐乱起，乃与国人盟曰：“不与崔庆者死！”晏子仰
天曰：“婴所不*(获)*唯忠于君利社稷者是从！”不肯盟。庆封欲杀晏子，崔杼曰：
“忠臣也，舍之。”齐太史书曰“崔杼弒庄公”，崔杼杀之。
<br>
<br>　　其弟复书，崔杼复杀之。少弟复书，崔杼乃舍之。
<br>
<br>　　<span style="font-size:10.5pt;color:'004060'">注①集解徐广曰：“史记多作‘箸臼’。”</span>
<br>
<br>　　景公元年，初，崔杼生子成及强，其母死，取东郭女，生明。东郭女使其前夫子无
咎与其弟偃①相崔氏。成有罪，②二相急治之，立明为太子。成请老于崔*(杼)*，崔杼
许之，二相弗听，曰：“崔，宗邑，不可。”③成、强怒，告庆封。④庆封与崔杼有郄，
欲其败也。成、强杀无咎、偃于崔杼家，家皆奔亡。崔杼怒，无人，使一宦者御，见庆
封。庆封曰：“请为子诛之。”使崔杼仇卢蒲嫳⑤攻崔氏，杀成、强，尽灭崔氏，崔杼
妇自杀。崔杼毋归，⑥亦自杀。庆封为相国，专权。
<br>
<br>　　<span style="font-size:10.5pt;color:'004060'">注①正义杜预云：“东郭偃，东郭姜之弟也。”
<br>
<br>　　注②正义左传云成有疾而废之。杜预云有恶疾也。
<br>
<br>　　注③集解杜预曰：“济南东朝阳县西北有崔氏城也。”
<br>
<br>　　注④正义左传云成强告庆封曰：“夫子身亦子所知也，唯无咎与偃是从，父兄莫能
进矣。恐害夫子，敢以告。”庆封曰：“苟利夫子，必去之，难吾助汝。”乃杀东郭偃、棠无咎于崔氏朝也。其妻及崔杼皆缢死，崔明奔鲁。
<br>
<br>　　注⑤集解贾逵曰：“嫳，齐大夫庆封之属。”
<br>
<br>　　注⑥索隐毋音无也。</span>
<br>
<br>　　三年十月，庆封出猎。初，庆封已杀崔杼，益骄，嗜酒好猎，不听政令。庆舍用政，
①已有内郄。田文子谓桓子曰：“乱将作。”田、鲍、高、栾氏相与谋庆氏。庆舍发甲
围庆封宫，四家徒共击破之。庆封还，不得入，奔鲁。齐人让鲁，封奔吴。吴与之朱方，
聚其族而居之，富于在齐。其秋，齐人徙葬庄公，僇崔杼尸于市以说觽。
<br>
<br>　　<span style="font-size:10.5pt;color:'004060'">注①集解服虔曰：“舍，庆封之子也。生传其职政与子。”</span>
<br>
<br>　　九年，景公使晏婴之晋，与叔向私语曰：“齐政卒归田氏。田氏虽无大德，以公权
私，有德于民，民爱之。”十二年，景公如晋，见平公，欲与伐燕。十八年，公复如晋，
见昭公。二十六年，猎鲁郊，因入鲁，与晏婴俱问鲁礼。三十一年，鲁昭公辟季氏难，
奔齐。齐欲以千社封之，①子家止昭公，昭公乃请齐伐鲁，取郓②以居昭公。
<br>
<br>　　<span style="font-size:10.5pt;color:'004060'">注①集解贾逵曰：“二十五家为一社。千社，二万五千家也。”
<br>
<br>　　注②正义郓，郓城也。</span>
<br>
<br>　　三十二年，彗星见。景公坐柏寝，叹曰：“堂堂！谁有此乎？”①髃臣皆泣，晏子
笑，公怒。晏子曰：“臣笑髃臣谀甚。”景公曰：“彗星出东北，当齐分野，寡人以为
忧。”晏子曰：“君高台深池，赋敛如弗得，刑罚恐弗胜，茀星②将出，彗星③何惧乎？”
公曰：“可禳否？”晏子曰：“使神可祝而来，④亦可禳而去也。百姓苦怨以万数，而
君令一人禳之，安能胜觽口乎？”是时景公好治宫室，聚狗马，奢侈，厚赋重刑，故晏
子以此谏之。
<br>
<br>　　<span style="font-size:10.5pt;color:'004060'">注①集解服虔曰：“景公自恐德薄不能久享齐国，故曰‘谁有此’也。”
<br>
<br>　　注②正义茀音佩。谓客星侵近边侧欲相害。
<br>
<br>　　注③正义彗，息岁反。若帚形，见，其境有乱也。
<br>
<br>　　注④正义祝音章受反。</span>
<br>
<br>　　四十二年，吴王阖闾伐楚，入郢。
<br>
<br>　　四十七年，鲁阳虎攻其君，不胜，奔齐，请齐伐鲁。鲍子谏景公，乃囚阳虎。阳虎得亡，奔晋。
<br>
<br>　　四十八年，与鲁定公好会夹谷。①儣鉏②曰：“孔丘知礼而怯，请令莱人为乐，③
因执鲁君，可得志。”景公害孔丘相鲁，惧其霸，故从儣鉏之计。方会，进莱乐，孔子
历阶上，使有司执莱人斩之，以礼让景公。景公臱，乃归鲁侵地以谢，而罢去。是岁，
晏婴卒。
<br>
<br>　　<span style="font-size:10.5pt;color:'004060'">注①集解服虔曰：“东海祝其县是也。”
<br>
<br>　　注②索隐且，即余反。即儣弥也。
<br>
<br>　　注③集解杜预曰：“莱人，齐所灭莱夷。”</span>
<br>
<br>　　五十五年，范、中行反其君于晋，晋攻之急，来请粟。田乞欲为乱，树党于逆臣，
说景公曰：“范、中行数有德于齐，不可不救。”及使乞救而输之粟。
<br>
<br>　　五十八年夏，景公夫人燕姬适子死。景公宠妾芮姬生子荼，①荼少，其母贱，无行，
诸大夫恐其为嗣，乃言愿择诸子长贤者为太子。景公老，恶言嗣事，又爱荼母，欲立之，
惮发之口，乃谓诸大夫曰：“为乐耳，国何患无君乎？”秋，景公病，命国惠子、高昭
子②立少子荼为太子，逐髃公子，迁之莱。③景公卒，④太子荼立，是为晏孺子。冬，
未葬，而髃公子畏诛，皆出亡。荼诸异母兄公子寿、⑤驹、黔⑥奔韂，⑦公子驵、⑧阳
生奔鲁。⑨莱人歌之曰：“景公死乎弗与埋，三军事乎弗与谋，⑩师乎师乎，胡党之乎？”⑾
<br>
<br>　　<span style="font-size:10.5pt;color:'004060'">注①索隐左传曰“鬻姒之子荼嬖”，则荼母姓姒。此作“芮姬”，不同也。谯周依
左氏作“鬻姒”，邹诞生本作“芮姁”。姁音五句反。
<br>
<br>　　注②集解杜预曰：“惠子，国夏也。昭子，高张也。”
<br>
<br>　　注③集解服虔曰：“莱，齐东鄙邑。”
<br>
<br>　　注④集解皇览曰：“景公頉与桓公頉同处。”
<br>
<br>　　注⑤索隐一作“嘉”。
<br>
<br>　　注⑥正义三公子。
<br>
<br>　　注⑦集解徐广曰：“一云‘寿、黔奔韂’。”索隐三人奔韂。
<br>
<br>　　注⑧索隐左传作“鉏”。
<br>
<br>　　注⑨索隐二人奔鲁，凡五公子也。
<br>
<br>　　注⑩集解服虔曰：“莱人见五公子远迁鄙邑，不得与景公葬埋之事及国三军之谋，
故愍而歌。”杜预曰：“称谥，盖葬后而为此歌，哀髃公子失所也。”
<br>
<br>　　注⑾集解服虔曰：“师，觽也。党，所也。言公子徒觽何所适也。”</span>
<br>
<br>　　晏孺子元年春，田乞伪事高、国者，每朝，乞骖乘，言曰：“子得君，大夫皆自危，
欲谋作乱。”又谓诸大夫曰：“高昭子可畏，及未发，先之。”大夫从之。
<br>
<br>　　六月，田乞、鲍牧乃与大夫以兵入公宫，攻高昭子。昭子闻之，与国惠子救公。
<br>
<br>　　公师败，田乞之徒追之，国惠子奔莒，遂反杀高昭子。晏圉奔鲁。①八月，齐秉意
兹。②田乞败二相，乃使人之鲁召公子阳生。阳生至齐，私匿田乞家。十月戊子，田乞
请诸大夫曰：“常之母有鱼菽之祭，③幸来会饮。”会饮，田乞盛阳生橐中，置坐中央，
发橐出阳生，曰：“此乃齐君矣！”大夫皆伏谒。将与大夫盟而立之，鲍牧醉，乞诬大
夫曰：“吾与鲍牧谋共立阳生。”鲍牧怒曰：“子忘景公之命乎？”诸大夫相视欲悔，
阳生前，顿首曰：“可则立之，否则已。”鲍牧恐祸起，乃复曰：“皆景公子也，何为
不可！”乃与盟，立阳生，是为悼公。悼公入宫，使人迁晏孺子于骀，④杀之幕下，而
逐孺子母芮子。芮子故贱而孺子少，故无权，国人轻之。
<br>
<br>　　<span style="font-size:10.5pt;color:'004060'">注①集解贾逵曰：“圉，晏婴之子。”
<br>
<br>　　注②集解徐广曰：“左传八月，齐邴意兹奔鲁。”
<br>
<br>　　注③集解何休曰：“齐俗，妇人首祭事。言鱼豆者，示薄陋无所有也。”
<br>
<br>　　注④集解贾逵曰：“齐邑。”</span>
<br>
<br>　　悼公元年，齐伐鲁，取讙、阐。①初，阳生亡在鲁，季康子以其妹妻之。及归即位，
使迎之。季姬与季鲂侯通，②言其情，鲁弗敢与，故齐伐鲁，竟迎季姬。季姬嬖，齐复
归鲁侵地。
<br>
<br>　　<span style="font-size:10.5pt;color:'004060'">注①集解杜预曰：“阐在东平刚县北。”索隐二邑名。讙在今博城县西南。杜预曰：
“阐在东平刚县北。”
<br>
<br>　　注②集解杜预曰：“鲂侯，康子叔父也。”</span>
<br>
<br>　　鲍子与悼公有郄，不善。四年，吴、鲁伐齐南方。鲍子弒悼公，赴于吴。吴王夫差
哭于军门外三日，将从海入讨齐。齐人败之，吴师乃去。晋赵鞅伐齐，至赖而去。①齐
人共立悼公子壬，是为简公。②
<br>
<br>　　<span style="font-size:10.5pt;color:'004060'">注①集解服虔曰：“赖，齐邑。”
<br>
<br>　　注②集解徐广曰：“年表云简公壬者，景公之子也。”</span>
<br>
<br>　　简公四年春，初，简公与父阳生俱在鲁也，监止有宠焉。①及即位，使为政。
<br>
<br>　　田成子惮之，骤顾于朝。②御鞅③言简公曰：“田、监不可并也，君其择焉。”④弗听。子我夕，⑤田逆杀人，逢之，⑥遂捕以入。⑦田氏方睦，⑧使囚病而遗守囚者酒，⑨醉而杀守者，得亡。子我盟诸田于陈宗。⑩初，田豹欲为子我臣，⑾使公孙
言豹，⑿豹有丧而止。后卒以为臣，⒀幸于子我。子我谓曰：“吾尽逐田氏而立女，可
乎？”对曰：“我远田氏矣。⒁且其违者不过数人，⒂何尽逐焉！”遂告田氏。子
行曰：“彼得君，弗先，必祸子。”⒃子行舍于公宫。⒄
<br>
<br>　　<span style="font-size:10.5pt;color:'004060'">注①集解贾逵曰：“阚止，子我也。”索隐监，左传作“阚”，音苦滥反。阚在东
平须昌县东南也。
<br>
<br>　　注②集解杜预曰：“心不安，故数顾也。”
<br>
<br>　　注③集解贾逵曰：“鞅，齐大夫也。”索隐鞅，名也，为仆御之官，故曰御鞅，亦
田氏之族。按：系本陈桓子无宇产子亹，亹产子献，献产鞅也。
<br>
<br>　　注④集解杜预曰：“择用一人也。”
<br>
<br>　　注⑤集解服虔曰：“夕省事。”
<br>
<br>　　注⑥集解服虔曰：“子我将往夕省事于君，而逢逆之杀人也。”杜预曰：“逆，子
行。陈氏宗。”
<br>
<br>　　注⑦集解杜预曰：“执逆入至于朝也。”
<br>
<br>　　注⑧集解服虔曰：“陈常方欲谋有齐国，故和其宗族。”
<br>
<br>　　注⑨集解服虔曰；“使陈逆诈病而遗也。”
<br>
<br>　　注⑩集解服虔曰：“子我见陈逆得生出，而恐为陈氏所怨，故与盟而请和也。陈宗，宗长之家。”
<br>
<br>　　注⑾集解贾逵曰：“豹，陈氏族也。”
<br>
<br>　　注⑿集解贾逵曰：“公孙，齐大夫也。”杜预曰：“言，介达之意。”
<br>
<br>　　注⒀集解杜预曰：“终丧也。”
<br>
<br>　　注⒁集解服虔曰：“言我与陈氏宗疏远也。”
<br>
<br>　　注⒂集解服虔曰：“违者，不从子我者。”
<br>
<br>　　注⒃集解服虔曰：“彼谓阚止也。子谓陈常也。”
<br>
<br>　　注⒄集解服虔曰：“止于公宫，为陈氏作内闲也。”</span>
<br>
<br>　　夏五月壬申，成子兄弟四乘如公。①子我在幄，②出迎之，遂入，闭门。③宦者御
之，④子行杀宦者。⑤公与妇人饮酒于檀台，⑥成子迁诸寝。⑦公执戈将击之，⑧太史
子余⑨曰：“非不利也，将除害也。”⑩成子出舍于库，⑾闻公犹怒，将出，⑿曰：
“何所无君！”子行拔剑曰：“需，事之贼也。⒀谁非田宗？⒁所不杀子者有如田宗。”
⒂乃止。子我归，属徒⒃攻闱与大门，⒄皆弗胜，乃出。田氏追之。丰丘人执子我以告，
⒅杀之郭关。⒆成子将杀大陆子方，⒇田逆请而免之。
<br>
<br>　　以公命取车于道，(21)出雍门。(22)田豹与之车，弗受，曰：“逆为余请，豹
与余车，余有私焉。事子我而有私于其雠，何以见鲁、韂之士？”(23)
<br>
<br>　　<span style="font-size:10.5pt;color:'004060'">注①集解服虔曰：“成子兄弟八人，二人共一乘，故曰四乘。”索隐服虔曰：“成子兄弟八人，二人共乘一车，故四乘。”按系本，陈僖子乞产成子常、简子齿、宣子其夷、穆子安、廪丘子*(尚)*医兹、芒子盈、惠子得，凡七人。杜预又取昭子庄以充八人之数。按系本，昭子是桓子之子，成子之叔父，又不名庄，强相证会，言四乘有
八人耳。今按：田完系家云田常兄弟四人如公宫，与此事同。今此唯称四乘，不云人数，
知四乘谓兄弟四人乘车而入，非二人共车也。然其昆弟三人不见者，盖时或不在，不同
入公宫，不可强以四乘为八人，添叔父为兄弟之数。服、杜殊失也。
<br>
<br>　　注②集解杜预曰：“幄，帐也，听政之处也。”
<br>
<br>　　注③集解服虔曰：“成子兄弟见子我出，遂突入，反闭门，子我不得复入。”
<br>
<br>　　注④集解服虔曰：“阉竖以兵御陈氏。”
<br>
<br>　　注⑤集解服虔曰：“舍于公宫，故得杀之。”
<br>
<br>　　注⑥集解服虔曰：“当陈氏入时，饮酒于此台。”
<br>
<br>　　注⑦集解服虔曰：“欲徙公令居寝也。”
<br>
<br>　　注⑧集解杜预曰：“疑其作乱也。”
<br>
<br>　　注⑨集解服虔曰：“齐大夫。”
<br>
<br>　　注⑩集解杜预曰：“言将为公除害也。”
<br>
<br>　　注⑾集解杜预曰：“以公怒故也。”
<br>
<br>　　注⑿集解服虔曰：“出奔也。”
<br>
<br>　　注⒀集解杜预曰：“言需疑则害事。”
<br>
<br>　　注⒁集解杜预曰：“言陈氏宗族众多。”
<br>
<br>　　注⒂集解杜预曰：“言子若欲出，我必杀子，明如陈宗。”
<br>
<br>　　注⒃集解服虔曰：“会徒觽。”
<br>
<br>　　注⒄集解宫中之门曰闱。大门，公门也。
<br>
<br>　　注⒅集解贾逵曰：“丰丘，陈氏邑也。”
<br>
<br>　　注⒆集解服虔曰：“齐关名。”
<br>
<br>　　注⒇集解服虔曰：“子方，子我党，大夫东郭贾也。”
<br>
<br>　　注(21)集解杜预曰：“子方取道中行人车。”
<br>
<br>　　注(22)集解杜预曰：“齐城门。”
<br>
<br>　　注(23)集解服虔曰：“子方将欲奔鲁﹑韂也。”左传曰：“东郭贾奔韂。”</span>
<br>
<br>　　庚辰，田常执简公于寿州。①公曰：“余蚤从御鞅言，不及此。”甲午，田常弒简
公于寿州。田常乃立简公弟骜，②是为平公。平公即位，田常相之，专齐之政，割齐安
平以东为田氏封邑。③
<br>
<br>　　<span style="font-size:10.5pt;color:'004060'">注①集解春秋作“舒州”。贾逵曰：“陈氏邑也。”索隐寿音舒，其字从人。左氏作“舒”，舒，陈氏邑。说文作“□”，□在薛县。
<br>
<br>　　注②索隐系本及谯周皆作“敬”，盖误也。
<br>
<br>　　注③集解徐广曰：“年表云平公之时，齐自是称田氏。”索隐安平，齐邑。按：地理志涿郡有安平县也。</span>
<br>
<br>　　平公八年，越灭吴。二十五年卒，子宣公积立。
<br>
<br>　　宣公五十一年卒，子康公贷立。田会反廪丘。①
<br>
<br>　　<span style="font-size:10.5pt;color:'004060'">注①索隐田会，齐大夫。廪，邑名，东郡有廪丘县也。</span>
<br>
<br>　　康公二年，韩﹑魏﹑赵始列为诸侯。十九年，田常曾孙田和始为诸侯，迁康公海滨。
<br>
<br>　　二十六年，康公卒，吕氏遂绝其祀。田氏卒有齐国，为齐威王，强于天下。
<br>
<br>　　太史公曰：吾适齐，自泰山属之琅邪，北被于海，膏壤二千里，其民阔达多匿知，
其天性也。以太公之圣，建国本，桓公之盛，修善政，以为诸侯会盟，称伯，不亦宜乎？
洋洋哉，固大国之风也！
<br>
<br>　　【索隐述赞】太公佐周，实秉阴谋。既表东海，乃居营丘。小白致霸，九合诸侯。
及溺内宠，衅钟虫流。庄公失德，崔杼作仇。陈氏专政，厚货轻收。悼﹑简遘祸，田﹑
阚非俦。沨沨余烈，一变何由？

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="033.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/032.htm by HTTrack Website Copier/3.x [XR&CO'2007], Thu, 21 Mar 2013 03:59:22 GMT -->
</html>
