<html>

<!-- Mirrored from www.my285.com/shishu/shiji/057.htm by HTTrack Website Copier/3.x [XR&CO'2007], Thu, 21 Mar 2013 03:59:44 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷五十七&nbsp;&nbsp;绛侯周勃世家　第二十七
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　绛侯周勃者，沛人也。其先卷人，①徙沛。勃以织薄曲为生，②常为人吹箫给丧事，
③材官引强。④
<br>
<br>　　<span style="font-size:10.5pt;color:'004060'">注①集解徐广曰：“卷县在荥阳。”索隐韦昭云属河南，地理志亦然。然则后置荥
阳郡，而卷隶焉。音丘玄反，字林音丘权反。正义括地志云：“故卷城在郑州原武县西
北七里。”释例地名云：“卷县所理垣雍城也。”
<br>
<br>　　注②集解苏林曰：“薄，一名曲。月令曰‘具曲植’。”索隐谓勃本以织蚕薄为生
业也。韦昭云“北方谓薄为曲”。许慎注淮南云“曲，苇薄也”。郭璞注方言云“植，
悬曲柱也”。音直吏反。
<br>
<br>　　注③集解如淳曰：“以乐丧家，若俳优。”瓒曰：“吹箫以乐丧宾，若乐人也。”
<br>
<br>　　索隐左传“歌虞殡”，犹今挽歌类也。歌者或有箫管。
<br>
<br>　　注④集解汉书音义曰：“能引强弓官，如今挽强司马也。”索隐晋灼云“申屠嘉为
材官蹶张”。</span>
<br>
<br>　　高祖之为沛公初起，勃以中涓从攻胡陵，下方与。方与反，与战，却适。攻丰。击秦军砀东。还军留及萧。复攻砀，破之。下下邑，先登。赐爵五大夫。攻蒙﹑虞，①取之。击章邯车骑，殿。②定魏地。攻爰戚﹑东缗，③以往至栗，④取之。攻啮桑，
⑤先登。击秦军阿下，⑥破之。追至濮阳，下甄城。攻都关﹑⑦定陶，袭取宛朐，⑧得
单父⑨令。夜袭取临济，攻张，⑩以前至卷，破之。击李由军雍丘下。攻开封，先至城
下为多。⑾后章邯破杀项梁，沛公与项羽引兵东如砀。自初起沛还至砀，一岁二月。⑿
楚怀王封沛公号安武侯，为砀郡长。沛公拜勃为虎贲令，⒀以令从沛公定魏地。攻东郡
尉于城武，破之。击王离军，破之。攻长社，先登。攻颍阳﹑缑氏，⒁绝河津。⒂
击赵贲军尸北。⒃南攻南阳守齮，破武关﹑峣关。破秦军于蓝田，至咸阳，灭秦。
<br>
<br>　　<span style="font-size:10.5pt;color:'004060'">注①索隐二县名。地理志属梁国。
<br>
<br>　　注②集解服虔曰：“略得殿兵也。”如淳曰：“殿，不进也。”瓒曰：“在军后曰
殿。”孙检曰：“一说上功曰最，下功曰殿，战功曰多。周勃事中有此三品，与诸将俱
计功则曰殿最，独捷则曰多。多义见周礼。故此云‘击章邯车骑，殿’，又云‘先至城
下为多’，又云‘攻槐里﹑好畤，最’是也。”索隐孙检说是。
<br>
<br>　　注③集解徐广曰：“属山阳。”索隐小颜音昏，非也。地理志山阳有东缗县，音旻。
然则户牖之为东缗，音昏是。属陈留者音昏，属山阳者音旻也。正义缗，眉贫反。括地
志云：“东缗故城，汉县也，在兖州金乡县界。”
<br>
<br>　　注④正义括地志云属沛郡也。
<br>
<br>　　注⑤索隐徐氏云在梁﹑彭城闲。
<br>
<br>　　注⑥索隐谓东阿之下也。
<br>
<br>　　注⑦索隐地理志县名，属山阳。
<br>
<br>　　注⑧正义冤劬二音，今曹州县，在州西四十七里。
<br>
<br>　　注⑨正义善甫二音，宋州县也。
<br>
<br>　　注⑩集解汉书音义曰：“攻寿张。”索隐地理志东郡寿良县，光武改曰寿张。
<br>
<br>　　注⑾集解文颖曰：“勃士卒至者多。”如淳曰：“周礼‘战功曰多’。”
<br>
<br>　　注⑿索隐谓初起沛及还至砀，得一岁又更二月也。
<br>
<br>　　注⒀集解徐广曰：“一云‘句盾令’。”索隐汉书云“襄贲令”。贲音肥，县名，
属东海。徐广又云“句盾令”，所见本各别也。
<br>
<br>　　注⒁正义缑音勾。洛州县。
<br>
<br>　　注⒂正义即古平阴津，在洛州洛阳县东北五十里。
<br>
<br>　　注⒃索隐贲音肥，人姓名也。尸即尸乡，今偃师也。北谓尸乡之北。</span>
<br>
<br>　　项羽至，以沛公为汉王。汉王赐勃爵为威武侯。①从入汉中，拜为将军。还定三秦，
至秦，赐食邑怀德。②攻槐里﹑好畤，③最。④击赵贲﹑内史保于咸阳，最。北攻漆。
⑤击章平﹑姚卬军。⑥西定汧。⑦还下郿﹑频阳。⑧围章邯废丘。⑨破西丞。⑩击盗巴
军，破之。⑾攻上邽。[一二]东守峣关。转击项籍。攻曲逆，最。还守敖仓，追项籍。
籍已死，因东定楚地泗*(川)**[水]*﹑东海郡，凡得二十二县。还守雒阳﹑栎阳，赐与
颍*(阳)**[阴]*侯共食钟离。⒀以将军从高帝反者燕王臧荼，破之易下。⒁所将卒当驰
道⒂为多。赐爵列侯，剖符世世勿绝。食绛⒃八千一百八十户，号绛侯。
<br>
<br>　　<span style="font-size:10.5pt;color:'004060'">注①索隐或是封号，未必县名也。
<br>
<br>　　注②正义括地志云：“怀德故城在同州朝邑县西南四十三里。”
<br>
<br>　　注③索隐地理志二县属右扶风。
<br>
<br>　　注④集解如淳曰：“于将率之中功为最。”
<br>
<br>　　注⑤索隐地理志漆县在右扶风。正义今豳州新平县，古漆县也。
<br>
<br>　　注⑥索隐卬音五郎反，平下将。
<br>
<br>　　注⑦正义口肩反。今陇州汧源县，本汉汧县地也。
<br>
<br>　　注⑧索隐地理志郿属右扶风，频阳属左冯翊也。正义郿音眉。括地志云：“郿县故
城在岐州郿县东北十五里，频阳故城在宜州土门县南三里。”今土门县并入同官县，属
雍州，宜州废也。
<br>
<br>　　注⑨索隐地理志“槐里，周曰犬丘，懿王都之，秦更名废丘，高祖三年更名槐里”。
而此云槐里者，据后而书之。又云废丘者，以章邯本都废丘而亡，亦据旧书之。
<br>
<br>　　注⑩集解徐广曰：“天水有西县。”正义括地志云：“西县故城在秦州上邽县西南
九十里，本汉西县地。”破西县丞。
<br>
<br>　　注⑾集解如淳曰：“章邯将。”
<br>
<br>　　注⑿正义音圭。秦州县也。
<br>
<br>　　注⒀索隐地理志县名，属九江，古钟离子国。正义括地志云：“颍阴故城在陈州南
顿县西北。钟离故城在濠州钟离县东北五里。”
<br>
<br>　　注⒁索隐荼，如字读。易，水名，因以为县，在涿郡。谓破荼军于易水之下，言近
水也。正义括地志云：“易县故城在幽州归义县东南十五里，燕桓侯所徙都临易是也。”
<br>
<br>　　注⒂索隐小颜以当高祖所行之道。或以驰道为秦之驰道，故贾山传云“秦为驰道，
东穷燕﹑齐”也。
<br>
<br>　　注⒃正义括地志云：“绛邑城，汉绛县，在绛州曲沃县南二里。或以为秦之旧驰道
也。”</span>
<br>
<br>　　以将军从高帝击反韩王信于代，降下霍人。①以前至武泉，②击胡骑，破之武泉北。
转攻韩信军铜鞮，③破之。还，降太原六城。④击韩信胡骑晋阳下，破之，下晋阳。后
击韩信军于硰石，⑤破之，追北八十里。还攻楼烦⑥三城，因击胡骑平城下，⑦所将卒
当驰道为多。勃迁为太尉。
<br>
<br>　　<span style="font-size:10.5pt;color:'004060'">注①索隐萧该云：“左传‘以偪阳子归纳诸霍人’，杜预云晋邑也。字或作‘靃’。”正义霍音琐，又音苏寡反。颜师古云：“音山寡反。”按：“霍”字当作“葰”，
地理志云葰人，县，属太原郡。括地志云：“葰人故城在代州繁畤县界，汉葰人县也。”
按：樊哙列传作“靃人”，其音亦同。
<br>
<br>　　注②集解徐广曰：“属云中。”正义括地志云：“武泉故城在朔州北二百二十里。”
<br>
<br>　　注③正义括地志云：“铜鞮故城在潞州铜鞮县东十五里，州西六十五里，在并州东
南也。”
<br>
<br>　　注④正义并州县。从铜鞮还并，降六城也。
<br>
<br>　　注⑤集解应劭曰：“硰音沙。或曰地名。”索隐晋灼音赤座反。正义按：在楼烦县
西北。
<br>
<br>　　注⑥正义地理志云在鴈门郡，括地志云在并州崞县界。
<br>
<br>　　注⑦正义地理志云在鴈门郡。括地志云：“朔州定襄，本汉平城县。”</span>
<br>
<br>　　击陈豨，屠马邑。所将卒斩豨将军乘马絺。①击韩信﹑陈豨﹑赵利军于楼烦，破之。
得豨将宋最﹑鴈门守圂。②因转攻得云中守遫﹑③丞相箕肆﹑将勋。④定鴈门郡十七县，云中郡十二县。因复击豨灵丘，⑤破之，斩豨，得豨丞相程纵﹑将军陈武﹑都尉高肆。定代郡九县。
<br>
<br>　　<span style="font-size:10.5pt;color:'004060'">注①集解徐广曰：“姓乘马。”索隐絺，名也。乘音始证反。
<br>
<br>　　注②索隐圂，守之名，音胡困反。
<br>
<br>　　注③索隐音速。正义括地志云：“云中故城在胜州榆林县东北四十里，秦云中郡。”
<br>
<br>　　注④集解徐广曰：“箕，一作‘薁’。勋，一作‘专’，一作‘转’。”索隐刘氏
肆音如字，包恺音以四反。汉书“勋”亦作“博”字，并误耳。
<br>
<br>　　注⑤索隐地理志县名，属代郡。正义括地志云：“灵丘故城在蔚州灵丘县东十里，
汉县也。”</span>
<br>
<br>　　燕王卢绾反，勃以相国代樊哙将，击下蓟，得绾大将抵﹑丞相偃﹑守陉﹑①太尉弱
﹑御史大夫施，屠浑都。②破绾军上兰，③复击破绾军沮阳。④追至长城，⑤定上谷十
二县，右北平十六县，辽西﹑辽东二十九县，渔阳二十二县。最从高帝⑥得相国一人，
丞相二人，将军﹑二千石各三人；别破军二，下城三，定郡五，县七十九，得丞相﹑大
将各一人。
<br>
<br>　　<span style="font-size:10.5pt;color:'004060'">注①集解张晏曰：“卢绾郡守，陉其名。”
<br>
<br>　　注②集解徐广曰：“在上谷。”索隐施，名也。屠，灭之也。地理志浑都县属上谷。
一云，御史大夫姓施屠，名浑都。正义括地志云：“幽州昌平县，本汉浑都县。”
<br>
<br>　　注③正义括地志云“妫州怀戎县东北有马兰溪水”，恐是也。
<br>
<br>　　注④集解徐广曰：“在上谷。”骃案：服虔曰沮音阻。索隐按：地理志沮阳县属上
谷。正义括地志云：“上谷郡故城在妫州怀戎县东北百二十里。燕上谷，秦因不改，汉
为沮阳县。”
<br>
<br>　　注⑤正义即马邑长城，亦名燕长城，在妫州北，今是。
<br>
<br>　　注⑥索隐最，都凡也。谓总举其从高祖攻战克获之数也。</span>
<br>
<br>　　勃为人木强敦厚，高帝以为可属大事。勃不好文学，每召诸生说士，东乡坐而责之：
①“趣为我语。”其椎少文如此。②
<br>
<br>　　<span style="font-size:10.5pt;color:'004060'">注①集解如淳曰：“勃自东乡坐，责诸生说士，不以宾主之礼。”
<br>
<br>　　注②集解瓒曰：“令直言，勿称经书也。”韦昭曰：“椎不桡曲，直至如椎。”
<br>
<br>　　索隐大颜云：“俗谓愚为钝椎，音直追反。”今按：椎如字读之。谓勃召说士东向
而坐，责之云“趣为我语”，其质朴之性，以斯推之，其少文皆如此。</span>
<br>
<br>　　勃既定燕而归，高祖已崩矣，以列侯事孝惠帝。孝惠帝六年，置太尉官，①以勃为
太尉。十岁，高后崩。吕禄以赵王为汉上将军，吕产以吕王为汉相国，秉汉权，欲危刘
氏。勃为太尉，不得入军门。陈平为丞相，不得任事。于是勃与平谋，卒诛诸吕而立孝
文皇帝。其语在吕后﹑孝文事中。
<br>
<br>　　<span style="font-size:10.5pt;color:'004060'">注①集解徐广曰：“功臣表及将相表皆高后四年始置太尉。”正义下云“以勃为太
尉。十岁高后崩”。按：孝惠六年[至]高后八年崩，是十年耳。而功臣表及将相表云高
后四年置太尉官，未详。</span>
<br>
<br>　　文帝既立，以勃为右丞相，赐金五千斤，食邑万户。居月余，人或说勃曰：“君既
诛诸吕，立代王，威震天下，而君受厚赏，处尊位，以宠，久之即祸及身矣。”
<br>
<br>　　勃惧，亦自危，乃谢请归相印。上许之。岁余，丞相平卒，上复以勃为丞相。
<br>
<br>　　十余月，上曰：“前日吾诏列侯就国，或未能行，丞相吾所重，其率先之。”乃免
相就国。
<br>
<br>　　岁余，每河东守尉行县至绛，绛侯勃自畏恐诛，常被甲，令家人持兵以见之。
<br>
<br>　　其后人有上书告勃欲反，①下廷尉。廷尉下其事长安，逮捕勃治之。勃恐，不知置
辞。吏稍侵辱之。勃以千金与狱吏，狱吏乃书牍背示之，②曰“以公主为证”。公主者，
孝文帝女也，勃太子胜之尚之，③故狱吏教引为证。勃之益封受赐，尽以予薄昭。及系
急，薄昭为言薄太后，太后亦以为无反事。文帝朝，太后以冒絮提文帝，④曰：“绛侯
绾皇帝玺，⑤将兵于北军，不以此时反，今居一小县，顾欲反邪！”文帝既见绛侯狱辞，
乃谢曰：“吏*(事)*方验而出之。”于是使使持节赦绛侯，复爵邑。绛侯既出，曰：
“吾尝将百万军，然安知狱吏之贵乎！”
<br>
<br>　　<span style="font-size:10.5pt;color:'004060'">注①集解徐广曰：“文帝四年时。”
<br>
<br>　　注②集解李奇曰：“吏所执簿。”韦昭曰：“牍版。”索隐簿□牍也。故魏志“秦
宓以簿击颊”，则亦简牍之类也。
<br>
<br>　　注③集解韦昭曰：“尚，奉也。不敢言娶。”
<br>
<br>　　注④集解徐广曰：“提音弟。”骃案：应劭曰“陌额絮也”。如淳曰“太后恚怒，
遭得左右物提之也”。晋灼曰“巴蜀异物志谓头上巾为冒絮”。索隐服虔云“纶，絮也。
提音弟，又音啼”，非也。萧该音底。提者，掷也，萧音为得。恚者，嗔也。遭者，逢
也。谓太后嗔，乃逢冒絮，因以提帝。陌音“蛮貊”之“貊”。方言云“幪巾，南楚之闲云‘陌额’”也。
<br>
<br>　　注⑤集解应劭曰：“言勃诛诸吕，废少帝，手贯玺时尚不反，况今更有异乎？”</span>
<br>
<br>　　绛侯复就国。孝文帝十一年卒，谥为武侯。子胜之代侯。六岁，尚公主，不相中，
①坐杀人，国除。绝一岁，文帝乃择绛侯勃子贤者河内守亚夫，封为条侯，②续绛侯后。
<br>
<br>　　<span style="font-size:10.5pt;color:'004060'">注①集解如淳曰：“犹言不相合当。”
<br>
<br>　　注②集解徐广曰：“表皆作‘修’字。”骃案：服虔曰“修音条”。索隐地理志条
县属渤海郡。正义括地志云：“故莜城俗名南条城，在德州莜县南十二里，汉县。”</span>
<br>
<br>　　条侯亚夫自未侯为河内守时，许负相之，①曰：“君后三岁而侯。侯八岁为将相，
持国秉，②贵重矣，于人臣无两。其后九岁而君饿死。”亚夫笑曰：“臣之兄已代父侯
矣，有如卒，子当代，亚夫何说侯乎？然既已贵如负言，又何说饿死？指示我。”许负
指其口曰：“有从理入口，③此饿死法也。”居三岁，其兄绛侯胜之有罪，孝文帝择绛
侯子贤者，皆推亚夫，乃封亚夫为条侯，续绛侯后。
<br>
<br>　　<span style="font-size:10.5pt;color:'004060'">注①索隐应劭云：“负，河内温人，老妪也。”姚氏按：楚汉春秋高祖封负为鸣雌
亭侯，是知妇人亦有封邑。
<br>
<br>　　注②索隐音柄。
<br>
<br>　　注③索隐从音子容反。从理，横理。</span>
<br>
<br>　　文帝之后六年，匈奴大入边。乃以宗正刘礼为将军，军霸上；①祝兹侯徐厉为将军，
军棘门；②以河内守亚夫为将军，军细柳：③以备胡。上自劳军。
<br>
<br>　　至霸上及棘门军，直驰入，将以下骑送迎。已而之细柳军，军士吏被甲，锐兵刃，
彀弓弩，持满。④天子先驱至，不得入。先驱曰：“天子且至！”军门都尉曰：“将军
令曰‘军中闻将军令，不闻天子之诏’。”⑤居无何，上至，又不得入。于是上乃使使
持节诏将军：“吾欲入劳军。”亚夫乃传言开壁门。壁门士吏谓从属车骑曰：“将军约，
军中不得驱驰。”于是天子乃按辔徐行。至营，将军亚夫持兵揖曰：“介冑之士不拜，
请以军礼见。”⑥天子为动，改容式车。⑦使人称谢：“皇帝敬劳将军。”成礼而去。既出军门，髃臣皆惊。文帝曰：“嗟乎，此真将军矣！曩者霸上﹑棘门军，若儿戏耳，其将固可袭而虏也。至于亚夫，可得而犯邪！”称善者久之。月余，三军皆罢。乃拜亚夫为中尉。⑧
<br>
<br>　　<span style="font-size:10.5pt;color:'004060'">注①正义庙记云：“霸陵□霸上。”按：霸陵城在雍州万年县东北二十五里。
<br>
<br>　　注②正义孟康云：“秦时宫也。”括地志云：“棘门在渭北十余里，秦王门名也。”
<br>
<br>　　注③正义括地志云：“细柳仓在雍州咸阳县西南二十里也。”
<br>
<br>　　注④索隐彀者，张也。
<br>
<br>　　注⑤索隐六韬云：“军中之事，不闻君命。”
<br>
<br>　　注⑥集解应劭曰：“礼‘介者不拜’。”索隐应劭云：“左传‘晋郄克三肃使者而
退’，杜预注‘肃，若今□’。郑觽注周礼‘肃拜’云‘但俯下手，今时□是’。”
<br>
<br>　　注⑦索隐轼者，车前横木。若上有敬，则俯身而凭之。
<br>
<br>　　注⑧正义汉书百官表云：“中尉，秦官，掌徼巡京师。武帝太初元年，更名执金吾。”
应劭云：“吾者，御也。掌执金吾以御非常。”颜师古云：“金吾，鸟名，主辟不祥。
天子出行，职主先导，以备非常，故执此鸟之象，因以名官也。”</span>
<br>
<br>　　孝文且崩时，诫太子曰：“即有缓急，周亚夫真可任将兵。”文帝崩，拜亚夫为车
骑将军。
<br>
<br>　　孝景三年，吴楚反。亚夫以中尉为太尉，①东击吴楚。因自请上曰：“楚兵剽轻，
②难与争锋。愿以梁委之，③绝其粮道，乃可制。”上许之。
<br>
<br>　　<span style="font-size:10.5pt;color:'004060'">注①正义汉书百官表云：“太尉，秦官，掌武[事]。元狩四年置大将军大司马。”□今十二韂大将军及兵部尚书也。
<br>
<br>　　注②索隐汉书亚夫至淮阳，问邓都尉，为画此计，亚夫从之。今此云“自请”者，
盖此亦闻疑而传疑，汉史得其实也。剽音疋妙反。轻读从去声。
<br>
<br>　　注③索隐谓以梁委之于吴，使吴兵不得过也。亦有作餧音，亦通。</span>
<br>
<br>　　太尉既会兵荥阳，吴方攻梁，梁急，请救。太尉引兵东北走昌邑，深壁而守。梁日使使请太尉，太尉守便宜，不肯往。梁上书言景帝，景帝使使诏救梁。太尉不奉诏，坚壁不出，而使轻骑兵弓高侯等①绝吴楚兵后食道。吴兵乏粮，饥，数欲挑战，
终不出。夜，军中惊，内相攻击扰乱，至于太尉帐下。太尉终卧不起。顷之，复定。后
吴奔壁东南陬，②太尉使备西北。已而其精兵果奔西北，不得入。吴兵既饿，乃引而去。
太尉出精兵追击，大破之。吴王濞弃其军，而与壮士数千人亡走，保于江南丹徒。③汉
兵因乘胜，遂尽虏之，降其兵，购吴王千金。月余，越人斩吴王头以告。④凡相攻守三
月，而吴楚破平。于是诸将乃以太尉计谋为是。由此梁孝王与太尉有却。
<br>
<br>　　<span style="font-size:10.5pt;color:'004060'">注①索隐韩颓当也。正义弓高，沧州县也。
<br>
<br>　　注②集解如淳曰：“陬，隅也。”索隐音子侯反。
<br>
<br>　　注③索隐地理志县属会稽。正义括地志云：“丹徒故城在润州丹徒县东南十八里，
汉丹徒县也。晋太康地志云‘吴王濞反，走丹徒，越人杀之于此城南’。徐州记云‘秦
使赭衣凿其地，因谓之丹徒。凿处今在故县西北六里。丹徒岘东南连亘，盘纡屈曲，有
象龙形，故秦凿绝顶，阔百余步，又夹坑龙首，以毁其形。坑之所在，□今龙﹑月二湖，悉成田也’。”
<br>
<br>　　注④正义越人□丹徒人。越灭吴，丹徒地属楚。秦灭楚后，置三十六郡，丹徒县属
会稽郡，故以丹徒为越人也。</span>
<br>
<br>　　归，复置太尉官。五岁，迁为丞相，景帝甚重之。景帝废栗太子，丞相固争之，不
得。景帝由此疏之。而梁孝王每朝，常与太后言条侯之短。
<br>
<br>　　窦太后曰：“皇后兄王信可侯也。”景帝让曰：“始南皮﹑章武侯①先帝不侯，及
臣即位乃侯之。信未得封也。”窦太后曰：“人主各以时行耳。②自窦长君在时，竟不
得侯，死后乃*(封)*其子彭祖顾得侯。③吾甚恨之。帝趣侯信也！”
<br>
<br>　　景帝曰：“请得与丞相议之。”丞相议之，亚夫曰：“高皇帝约‘非刘氏不得王，
非有功不得侯。不如约，天下共击之’。今信虽皇后兄，无功，侯之，非约也。”景帝默然而止。
<br>
<br>　　<span style="font-size:10.5pt;color:'004060'">注①集解瓒曰：“南皮，窦彭祖，太后兄子。章武侯，太后弟广国。”
<br>
<br>　　注②索隐谓人主各当其时而行事，不必一一相法也。正义人主作“人生”。
<br>
<br>　　注③索隐许慎注淮南子云：“顾，反也。”</span>
<br>
<br>　　其后匈奴王*[唯]*徐卢等五人降，景帝欲侯之以劝后。丞相亚夫曰：“彼背其主降
陛下，陛下侯之，则何以责人臣不守节者乎？”景帝曰：“丞相议不可用。”<br>
<br>　　乃悉封*[唯]*徐卢等为列侯。①亚夫因谢病。景帝中三年，以病免相。
<br>
<br>　　<span style="font-size:10.5pt;color:'004060'">注①索隐功臣表唯徐卢封容城侯。</span>
<br>
<br>　　顷之，景帝居禁中，召条侯，赐食。独置大胾，①无切肉，又不置櫡。条侯心不平，
顾谓尚席取櫡。②景帝视而笑曰：“此不足君所乎？”③条侯免冠谢。上起，条侯因趋
出。景帝以目送之，曰：“此怏怏者非少主臣也！”
<br>
<br>　　<span style="font-size:10.5pt;color:'004060'">注①集解韦昭曰：“胾，大脔也。音侧吏反。”索隐脔音李转反。谓肉脔也。
<br>
<br>　　注②集解应劭曰：“尚席，主席者。”索隐顾氏按舆服杂事云“六尚，尚席，掌武
帐帷幔也”。櫡音鳀。汉书作“箸”。箸者，食所用也。留侯云“借前箸以筹之”。礼
曰“羹之有菜者用梜”。梜亦箸之类，故郑玄云“今人谓箸为梜”是也。
<br>
<br>　　注③集解孟康曰：“设胾无鳀者，此非不足满于君所乎？嫌恨之。”如淳曰：“非故不足君之餐具也，偶失之。”索隐言不设箸者，此盖非我意，于君有不足乎？故如淳云“非故不足君之餐具，偶失之耳”。盖当然也，所以帝视而笑也。</span>
<br>
<br>　　若本不为足，当别有辞，未必为之笑也。孟康﹑晋灼虽探古人之情，亦未必能得其
实。顾氏亦同孟氏之说，又引魏武赐荀彧虚器，各记异说也。
<br>
<br>　　居无何，条侯子为父买工官尚方①甲楯五百被②可以葬者。取庸苦之，不予钱。庸
知其盗买县官器，③怒而上变告子，事连污条侯。④书既闻上，上下吏。吏簿责条侯，
⑤条侯不对。景帝骂之曰：“吾不用也。”⑥召诣廷尉。⑦廷尉责曰：“君侯欲反邪？”
亚夫曰：“臣所买器，乃葬器也，何谓反邪？”吏曰：“君侯纵不反地上，即欲反地下
耳。”吏侵之益急。初，吏捕条侯，条侯欲自杀，夫人止之，以故不得死，遂入廷尉。
因不食五日，呕血而死。国除。
<br>
<br>　　<span style="font-size:10.5pt;color:'004060'">注①集解徐广曰：“一作‘西’。”索隐工官□尚方之工，所作物属尚方，故云工
官尚方。
<br>
<br>　　注②集解徐广曰：“音披。”骃案：如淳曰“工官，官名也”。张晏曰“被，具也。
五百具甲楯”。
<br>
<br>　　注③索隐县官谓天子也。所以谓国家为县官者，夏*(家)**[官]*王畿内县□国都也。
王者官天下，故曰县官也。
<br>
<br>　　注④索隐污音乌故反。
<br>
<br>　　注⑤集解如淳曰：“簿问责其情。”
<br>
<br>　　注⑥集解孟康曰：“不用汝对，欲杀之也。”如淳曰：“恐狱吏畏其复用事，不敢
折辱。”索隐孟康﹑如淳已备两解，大颜以孟说为得。而姚察又别一解，云“帝责此吏
不得亚夫直辞，以为不足任用，故召亚夫别诣廷尉，使责问”。
<br>
<br>　　注⑦正义景帝见条侯不对簿，因责骂之曰：“吾不任用汝也。”故召诣廷尉，使重
推劾耳。余说皆非也。</span>
<br>
<br>　　绝一岁，景帝乃更封绛侯勃他子坚为平曲侯，续绛侯后。十九年卒，谥为共侯。子建德代侯，十三年，为太子太傅。坐酎金不善，元鼎五年，有罪，国除。①
<br>
<br>　　<span style="font-size:10.5pt;color:'004060'">注①集解徐广曰：“诸列侯坐酎金失侯者，皆在元鼎五年，但此辞句如有颠倒。”
<br>
<br>　　索隐既云“坐酎金不善”，复云“元鼎五年有罪国除”，似重有罪，故云颠倒。
<br>
<br>　　而汉书云“为太子太傅，坐酎金免官。后有罪，国除”，其文又错也。按：表坐免
官，至元鼎五年坐酎金又失侯，所以二史记之各有不同也。
<br>
<br>　　条侯果饿死。死后，景帝乃封王信为盖侯。</span>
<br>
<br>　　太史公曰：绛侯周勃始为布衣时，鄙朴人也，才能不过凡庸。及从高祖定天下，在
将相位，诸吕欲作乱，勃匡国家难，复之乎正。虽伊尹﹑周公，何以加哉！亚夫之用兵，持威重，执坚刃，穰苴曷有加焉！足己而不学，①守节不逊，②终以穷困。悲夫！
<br>
<br>　　<span style="font-size:10.5pt;color:'004060'">注①索隐亚夫自以己之智谋足，而*[不]*虚己*(不)*学古人，所以不体权变，而动
有违忤。
<br>
<br>　　注②索隐守节谓争栗太子，不封王信﹑[唯]徐卢等；不逊谓顾尚席取箸，不对制狱
是也。</span>
<br>
<br>　　【索隐述赞】绛侯佐汉，质厚敦笃。始击砀东，亦围尸北。所攻必取，所讨咸克。
陈豨伏诛，臧荼破国。事居送往，推功伏德。列侯还第，太尉下狱。继相条侯，绍封平
曲。惜哉贤将，父子代辱！

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="058.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/057.htm by HTTrack Website Copier/3.x [XR&CO'2007], Thu, 21 Mar 2013 03:59:45 GMT -->
</html>
