<html>

<!-- Mirrored from www.my285.com/shishu/shiji/112.htm by HTTrack Website Copier/3.x [XR&CO'2007], Thu, 21 Mar 2013 04:00:50 GMT -->
<head>
<meta http-equiv="Content-Type" content="text/html; charset=gb2312">
<title>书大师_史记(集注本) </title>
<link rel="stylesheet" href="images/wyt.css">

</head>





<div align="center">

</div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷一百一十二&nbsp;&nbsp;平津侯主父列传　第五十二
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　丞相公孙弘者，齐菑川国薛县人也，①字季。少时为薛狱吏，有谸，免家贫，牧豕
海上。年四十余，乃学春秋杂说。养后母孝谨。
<br>
<br>　　<span style="font-size:10.5pt;color:'004060'">注①索隐案：薛县属鲁国，汉置菑川国，后割入齐也。正义表云菑川国，文帝分齐
置，都剧。括地志云：“故剧城在青州寿光县南三十一里。故薛城在徐州滕县界。地理
志云薛县属鲁国。”按：薛与剧隔兖州及太山，未详。公孙弘墓又在青州北鲁县西二十
里也。</span>
<br>
<br>　　建元元年，天子初即位，招贤良文学之士。是时弘年六十，征以贤良为博士。
<br>
<br>　　使匈奴，还报，不合上意，上怒，以为不能，弘乃病免归。
<br>
<br>　　元光五年，有诏征文学，菑川国复推上公孙弘。弘让谢国人曰：“臣已尝西应命，
以不能罢归，愿更推选。”国人固推弘，弘至太常。太常令所征儒士各对策，百余人，
弘第居下。策奏，天子擢弘对为第一。召入见，状貌甚丽，拜为博士。
<br>
<br>　　是时通西南夷道，置郡，巴蜀民苦之，诏使弘视之。还奏事，盛毁西南夷无所用，
上不听。
<br>
<br>　　弘为人恢奇多闻，常称以为人主病不广大，人臣病不俭节。弘为布被，食不重肉。
后母死，服丧三年。每朝会议，开陈其端，令人主自择，不肯面折庭争。
<br>
<br>　　于是天子察其行敦厚，辩论有余，习文法吏事，而又缘饰以儒术，①上大说之。二
岁中，②至左内史。弘奏事，有不可，不庭辩之。尝与主爵都尉汲黯请闲，汲黯先发之，
弘推其后，天子常说，所言皆听，以此日益亲贵。尝与公卿约议，至上前，皆倍其约以
顺上旨。汲黯庭诘弘曰：“齐人多诈而无情实，始与臣等建此议，今皆倍之，不忠。”
上问弘。弘谢曰：“夫知臣者以臣为忠，不知臣者以臣为不忠。”上然弘言。左右幸臣
每毁弘，上益厚遇之。
<br>
<br>　　<span style="font-size:10.5pt;color:'004060'">注①索隐谓以儒术饰文法，如衣服之有领缘以为饰也。
<br>
<br>　　注②集解徐广曰：“一云一岁。”</span>
<br>
<br>　　元朔三年，张欧免，以弘为御史大夫。是时通西南夷，东置沧海，北筑朔方之郡。
弘数谏，以为罢敝中国以奉无用之地，愿罢之。于是天子乃使朱买臣等难弘置朔方之便。
发十策，弘不得一。①弘乃谢曰：“山东鄙人，不知其便若是，愿罢西南夷﹑沧海而专
奉朔方。”上乃许之。
<br>
<br>　　<span style="font-size:10.5pt;color:'004060'">注①集解韦昭曰：“以弘之才，非不能得一也，以为不可，不敢逆上耳。”索隐按：
韦昭以弘之才非不能得一，以为不可，不敢逆上故耳。正义颜师古曰：“言其利害十条，
弘无以应。”</span>
<br>
<br>　　汲黯曰：“弘位在三公，奉禄甚多。然为布被，此诈也。”上问弘。弘谢曰：“有
之。夫九卿与臣善者无过黯，然今日庭诘弘，诚中弘之病。夫以三公为布被，诚饰诈欲
以钓名。且臣闻管仲相齐，有三归，侈拟于君，桓公以霸，亦上僭于君。晏婴相景公，
食不重肉，妾不衣丝，齐国亦治，此下比于民。①今臣弘位为御史大夫，而为布被，自
九卿以下至于小吏，无差，诚如汲黯言。且无汲黯忠，陛下安得闻此言。”天子以为谦
让，愈益厚之。卒以弘为丞相，封平津侯。②
<br>
<br>　　<span style="font-size:10.5pt;color:'004060'">注①索隐比音鼻。比者，近也。小颜音“比方”之“比”。
<br>
<br>　　注②集解徐广曰：“大臣表曰元朔五年十一月乙丑，公孙弘为丞相。功臣表曰元朔
*(三)**⑤*年十一月乙丑，封平津侯。”骃案汉书，高成之平津乡也。
<br>
<br>　　索隐案：汉书曰“汉兴，皆以列侯为丞相，弘本无爵，乃诏封弘高成之平津乡六百
五十户为平津侯。丞相封侯，自弘始也”。</span>
<br>
<br>　　弘为人意忌，外宽内深。①诸尝与弘有却者，虽详与善，阴报其祸。杀主父偃，徙
董仲舒于胶西，皆弘之力也。食一肉脱粟之饭。②故人所善宾客，仰衣食，弘奉禄皆以
给之，家无所余。士亦以此贤之。
<br>
<br>　　<span style="font-size:10.5pt;color:'004060'">注①索隐谓弘外宽内深，意多有忌害也。
<br>
<br>　　注②索隐案：一肉，言不兼味。脱粟，纔脱谷而已，言不精凿也。</span>
<br>
<br>　　淮南﹑衡山谋反，治党与方急。弘病甚，自以为无功而封，位至丞相，宜佐明主填
抚国家，使人由臣子之道。今诸侯有畔逆之计，此皆宰相奉职不称，恐窃病死，①无以
塞责。乃上书曰：“臣闻天下之信道五，所以行之者三。②曰君臣，父子，兄弟，夫妇，
长幼之序，此五者天下之信道也。智，仁，勇，此三者天下之通德，所以行之者也。故
曰‘力行近乎仁，好问近乎智，知耻近乎勇’。知此三者，则知所以自治；知所以自治，
然后知所以治人。天下未有不能自治而能治人者也，此百世不易之道也。今陛下躬行大
孝，鉴三王，建周道，兼文武，厉贤予禄，③量能授官。今臣弘罢驽之质，无汗马之劳，
陛下过意擢臣弘卒伍之中，封为列侯，致位三公。臣弘行能不足以称，素有负薪之病，
恐先狗马填沟壑，终无以报德塞责。愿归侯印，乞骸骨，避贤者路。”天子报曰：“古
者赏有功，褎有德，守成尚文，遭遇右武，④未有易此者也。朕宿昔庶几获承尊位，惧
不能宁，惟所与共为治者，君宜知之。盖君子善善恶恶，*(君宜知之)*君若谨行，常在
朕躬。君不幸罹霜露之病，何恙不已，⑤乃上书归侯，乞骸骨，是章朕之不德也。今事
少闲，君其省思虑，一精神，辅以医药。”因赐告牛酒杂帛。居数月，病有瘳，视事。
<br>
<br>　　<span style="font-size:10.5pt;color:'004060'">注①索隐案：人臣委质于君，死生由君。今若一朝病死，是窃死也。
<br>
<br>　　注②索隐案：此语出子思子，今见礼记中庸篇。
<br>
<br>　　注③集解徐广曰：“厉，一作‘广’也。”
<br>
<br>　　注④索隐小颜云：“右亦上也。言遭遇乱时则上武也。”
<br>
<br>　　注⑤集解汉书音义曰：“何恙，喻小疾不以时愈。”索隐恙，忧也。言罹霜露寒凉
之疾，轻，何忧于病不止。礼曰“疾止复初”也。</span>
<br>
<br>　　元狩二年，弘病，竟以丞相终。①子度嗣为平津侯。度为山阳太守十余岁，坐法失
侯。②
<br>
<br>　　<span style="font-size:10.5pt;color:'004060'">注①集解汉书曰：“年八十。”索隐汉书云凡为御史﹑丞相六岁，年八十终。
<br>
<br>　　注②索隐汉书云坐不遣钜野令史成诣公车，论为城旦。元始中诏复弘后为关内侯也。</span>
<br>
<br>　　主父偃者，齐临菑人也。学长短纵横之术，晚乃学易﹑春秋﹑百家言。游齐诸生闲，
莫能厚遇也。齐诸儒生相与排摈，不容于齐。家贫，假贷无所得，乃北游燕﹑赵﹑中山，
皆莫能厚遇，为客甚困。孝武元光元年中，以为诸侯莫足游者，乃西入关见韂将军。韂
将军数言上，上不召。资用乏，留久，诸公宾客多厌之，乃上书阙下。朝奏，暮召入见。
所言九事，其八事为律令，一事谏伐匈奴。其辞曰：
<br>
<br>　　臣闻明主不恶切谏以博观，忠臣不敢避重诛以直谏，是故事无遗策而功流万世。
<br>
<br>　　今臣不敢隐忠避死以效愚计，愿陛下幸赦而少察之。
<br>
<br>　　司马法曰：“国虽大，好战必亡；天下虽平，忘战必危。”天下既平，天子大凯，
①春搜秋狝，诸侯春振旅，秋治兵，所以不忘战也。②且夫怒者逆德也，兵者凶器也，
争者末节也。古之人君一怒必伏尸流血，故圣王重行之。夫务战胜穷武事者，未有不悔
者也。昔秦皇帝任战胜之威，蚕食天下，并吞战国，海内为一，功齐三代。务胜不休，
欲攻匈奴，李斯谏曰：“不可。夫匈奴无城郭之居，委积之守，迁徙鸟举，难得而制也。
轻兵深入，粮食必绝；踵粮以行，重不及事。得其地不足以为利也，遇其民不可役而守
也。胜必杀之，非民父母也。
<br>
<br>　　靡獘③中国，快心匈奴，非长策也。”秦皇帝不听，遂使蒙恬将兵攻胡，辟地千里，
以河为境。地固泽*(咸)*卤，④不生五谷。然后发天下丁男以守北河。暴兵露师十有余
年，死者不可胜数，终不能踰河而北。是岂人觽不足，兵革不备哉？其势不可也。又使
天下蜚刍挽粟，⑤起于黄﹑腄﹑⑥琅邪负海之郡，转输北河，率三十钟而致一石。男子
疾耕不足于粮饟，女子纺绩不足于帷幕。百姓靡敝，孤寡老弱不能相养，道路死者相望，
盖天下始畔秦也。
<br>
<br>　　<span style="font-size:10.5pt;color:'004060'">注①集解应劭曰：“大凯，周礼还师振旅之乐。”
<br>
<br>　　注②集解宋均曰：“春秋少阳少阴，气弱未全，须人功而后用，士庶法之，教而后
成，宗仁本义。天子诸侯必春秋讲武，简阅车徒，以顺时气，不忘战也。”
<br>
<br>　　索隐按：宋均云“宗本仁义，助少阴少阳之气，因而教以简阅车徒”。
<br>
<br>　　注③索隐靡音糜。獘犹凋敝也。
<br>
<br>　　注④集解徐广曰：“泽，一作‘斥’。”瓒曰：“其地多水泽，又有卤。”
<br>
<br>　　注⑤集解文颖曰：“转刍谷就战是也。”
<br>
<br>　　注⑥集解徐广曰：“腄在东莱，音缒。”索隐县名，在东莱，音逐瑞反，注音缒。</span>
<br>
<br>　　及至高皇帝定天下，略地于边，闻匈奴聚于代谷之外而欲击之。御史成进谏曰：“不可。夫匈奴之性，兽聚而鸟散，从之如搏影。今以陛下盛德攻匈奴，臣窃危之。”高帝不听，遂北至于代谷，果有平城之围。高皇帝盖悔之甚，乃使刘敬往结和亲之约，
然后天下忘干戈之事。故兵法曰“兴师十万，日费千金”。夫秦常积觽暴兵数十万人，
虽有覆军杀将系虏单于之功，亦适足以结怨深雠，不足以偿天下之费。夫上虚府库，下
敝百姓，甘心于外国，非完事也。夫匈奴难得而制，非一世也。行盗侵驱，所以为业也，
天性固然。上及虞夏殷周，固弗程督，禽兽畜之，不属为人。夫上不观虞夏殷周之统，
而下*(修)**[循]*近世之失，此臣之所大忧，百姓之所疾苦也。且夫兵久则变生，事苦
则虑易。乃使边境之民獘靡愁苦而有离心，将吏相疑而外市，①故尉佗﹑章邯得以成其
私也。夫秦政之所以不行者，权分乎二子，此得失之效也。故周书曰“安危在出令，存
亡在所用”。愿陛下详察之，少加意而熟虑焉。
<br>
<br>　　<span style="font-size:10.5pt;color:'004060'">注①集解张晏曰：“与外国交求利己，若章邯之比。”</span>
<br>
<br>　　是时赵人徐乐﹑①齐人严安②俱上书言世务，各一事。徐乐曰：
<br>
<br>　　<span style="font-size:10.5pt;color:'004060'">注①索隐乐音岳。
<br>
<br>　　注②索隐按：本姓庄，避明帝讳，后并改“严”也。安及徐乐并拜郎中。乐后为中
大夫。</span>
<br>
<br>　　臣闻天下之患在于土崩，不在于瓦解，古今一也。何谓土崩？秦之末世是也。
<br>
<br>　　陈涉无千乘之尊，尺土之地，身非王公大人名族之后，无乡曲之誉，非有孔﹑墨﹑
曾子之贤，陶朱﹑猗顿之富也，然起穷巷，奋棘矜，①偏袒大呼而天下从风，此其故何
也？由民困而主不恤，下怨而上不知*(也)*，俗已乱而政不修，此三者陈涉之所以为资
也。是之谓土崩。故曰天下之患在于土崩。何谓瓦解？
<br>
<br>　　吴﹑楚﹑齐﹑赵之兵是也。七国谋为大逆，号皆称万乘之君，带甲数十万，威足以
严其境内，财足以劝其士民，然不能西攘尺寸之地而身为禽于中原者，此其故何也？非
权轻于匹夫而兵弱于陈涉也，当是之时，先帝之德泽未衰而安土乐俗之民觽，故诸侯无
境外之助。此之谓瓦解，故曰天下之患不在瓦解。由是观之，天下诚有土崩之势，虽布
衣穷处之士或首恶而危海内，陈涉是也。况三晋之君或存乎！天下虽未有大治也，诚能
无土崩之势，虽有强国劲兵不得旋踵而身为禽矣，吴﹑楚﹑齐﹑赵是也。况髃臣百姓能
为乱乎哉！此二体者，安危之明要也，贤主所留意而深察也。
<br>
<br>　　<span style="font-size:10.5pt;color:'004060'">注①集解矜音勤。索隐下音勤。矜，今戟柄。棘，戟也。</span>
<br>
<br>　　闲者关东五谷不登，年岁未复，民多穷困，重之以边境之事，推数循理而观之，则
民且有不安其处者矣。不安故易动。易动者，土崩之势也。故贤主独观万化之原，明于
安危之机，修之庙堂之上，而销未形之患。其要，期使天下无土崩之势而已矣。故虽有
强国劲兵，陛下逐走兽，射蜚鸟，弘游燕之囿，淫纵恣之观，极驰骋之乐，自若也。金
石丝竹之声不绝于耳，帷帐之私俳优侏儒之笑不乏于前，而天下无宿忧。名何必汤武，
俗何必成康！虽然，臣窃以为陛下天然之圣，宽仁之资，而诚以天下为务，则汤武之名
不难侔，而成康之俗可复兴也。
<br>
<br>　　此二体者立，然后处尊安之实，扬名广誉于当世，亲天下而服四夷，余恩遗德为数
世隆，南面负扆摄袂而揖王公，此陛下之所服也。臣闻图王不成，其敝足以安。安则陛
下何求而不得，何为而不成，何征而不服乎哉！严安上书曰：
<br>
<br>　　臣闻周有天下，其治三百余岁，成康其隆也，刑错四十余年而不用。及其衰也，亦
三百余岁，故五伯更起。五伯者，常佐天子兴利除害，诛暴禁邪，匡正海内，以尊天子。
五伯既没，贤圣莫续，天子孤弱，号令不行。诸侯恣行，强陵弱，觽暴寡，田常篡齐，
六卿分晋，并为战国，此民之始苦也。于是强国务攻，弱国备守，合从连横，驰车击毂，
介冑生虮虱，民无所告愬。
<br>
<br>　　及至秦王，蚕食天下，并吞战国，称号曰皇帝，主海内之政，坏诸侯之城，销其兵，
铸以为钟虡，①示不复用。元元黎民得免于战国，逢明天子，人人自以为更生。向使秦
缓其刑罚，薄赋敛，省繇役，贵仁义，贱权利，上笃厚，②下智巧，③变风易俗，化于
海内，则世世必安矣。秦不行是风而*(修)**[循]*其故俗，为智巧权利者进，笃厚忠信
者退；法严政峻，谄谀者觽，日闻其美，意广心轶。欲肆威海外，乃使蒙恬将兵以北攻
胡，辟地进境，戍于北河，蜚刍挽粟以随其后。又使尉*(佗)*屠睢④将楼船之士南攻百
越，使监禄⑤凿渠运粮，深入越，越人遁逃。旷日持久，粮食绝乏，越人击之，秦兵大
败。秦乃使尉佗将卒以戍越。当是时，秦祸北构于胡，南挂于越，宿兵无用之地，进而
不得退。行十余年，丁男被甲，丁女转输，苦不聊生，自经于道树，死者相望。
<br>
<br>　　及秦皇帝崩，天下大叛。陈胜﹑吴广举陈，⑥武臣﹑张耳举赵，项梁举吴，田儋举
齐，景驹举郢，周市举魏，韩广举燕，穷山通谷豪士并起，不可胜载也。
<br>
<br>　　然皆非公侯之后，非长官之吏也。无尺寸之势，起闾巷，杖棘矜，应时而皆动，不
谋而俱起，不约而同会，壤长地进，⑦至于霸王，时教使然也。秦贵为天子，富有天下，
灭世绝祀者，穷兵之祸也。故周失之弱，秦失之强，不变之患也。
<br>
<br>　　<span style="font-size:10.5pt;color:'004060'">注①索隐下音巨。邹氏本作“鐻”，音同。
<br>
<br>　　注②索隐上犹尚也，贵也。
<br>
<br>　　注③索隐谓智巧为下也。
<br>
<br>　　注④索隐案：尉，官也。他，赵他也，音徒何反。屠睢，人姓名。睢音虽。
<br>
<br>　　注⑤集解韦昭曰：“监御史名禄也。”
<br>
<br>　　注⑥索隐谓胜﹑广举兵于陈。举音如字。或音据，恐簄也。下同。
<br>
<br>　　注⑦集解张晏曰：“长，进益也。”</span>
<br>
<br>　　今欲招南夷，朝夜郎，降羌僰，①略濊州，②建城邑，深入匈奴，燔其茏城，③议
者美之。此人臣之利也，非天下之长策也。今中国无狗吠之惊，而外累于远方之备，靡
敝国家，非所以子民也。行无穷之欲，甘心快意，结怨于匈奴，非所以安边也。祸结而
不解，兵休而复起，近者愁苦，远者惊骇，非所以持久也。今天下锻甲砥剑，桥箭累弦，
转输运粮，未见休时，此天下之所共忧也。夫兵久而变起，事烦而虑生。今外郡之地或
几千里，列城数十，形束壤制，④旁胁诸侯，非公室之利也。上观齐晋之所以亡者，公
室卑削，六卿大盛也；下观秦之所以灭者，严法刻深，欲大无穷也。今郡守之权，非特
六卿之重也；地几千里，非特闾巷之资也；甲兵器械，非特棘矜之用也：以遭万世之变，
则不可称讳也。
<br>
<br>　　<span style="font-size:10.5pt;color:'004060'">注①索隐僰，白北反，又皮逼反。
<br>
<br>　　注②集解如淳曰：“东夷也。”索隐濊州，地名，即古濊貊国也。音纡废反。
<br>
<br>　　注③索隐匈奴城名，音龙。燔音烦。燔，烧也。
<br>
<br>　　注④集解服虔曰：“言所束在郡守，土壤足以专民制。”苏林曰：“言其土地形势
足以束制其民也。”索隐案：谓地形及土壤皆束制在诸侯也。</span>
<br>
<br>　　书奏天子，天子召见三人，谓曰：“公等皆安在？何相见之晚也！”①于是上乃拜
主父偃﹑徐乐﹑严安为郎中。*[偃]*数见，上疏言事，诏拜偃为谒者，迁*(乐)*为中大
夫。一岁中四迁偃。
<br>
<br>　　<span style="font-size:10.5pt;color:'004060'">注①集解徐广曰：“它史记本皆不见严安，此旁所篹者，皆取汉书耳。然汉书不宜
乃容大异，或写史记承阙脱也。”索隐篹音撰。</span>
<br>
<br>　　偃说上曰：“古者诸侯不过百里，强弱之形易制。今诸侯或连城数十，地方千里，
缓则骄奢易为淫乱，急则阻其强而合从以逆京师。今以法割削之，则逆节萌起，前日晁
错是也。今诸侯子弟或十数，而适嗣代立，余虽骨肉，无尺寸地封，则仁孝之道不宣。
愿陛下令诸侯得推恩分子弟，以地侯之。彼人人喜得所愿，上以德施，实分其国，不削
而稍弱矣。”于是上从其计。①又说上曰：“茂陵初立，天下豪桀并兼之家，乱觽之民，
皆可徙茂陵，内实京师，外销奸猾，此所谓不诛而害除。”上又从其计。
<br>
<br>　　<span style="font-size:10.5pt;color:'004060'">注①集解徐广曰：“元朔二年，始令诸侯王分封子弟也。”</span>
<br>
<br>　　尊立韂皇后，及发燕王定国阴事，盖偃有功焉。大臣皆畏其口，赂遗累千金。
<br>
<br>　　人或说偃曰：“太横矣。”主父曰：“臣结发游学四十余年，身不得遂，亲不以为
子，昆弟不收，宾客弃我，我厄日久矣。且丈夫生不五鼎食，死即五鼎烹耳。吾日暮途远，故倒行暴施之。”①
<br>
<br>　　<span style="font-size:10.5pt;color:'004060'">注①索隐按：偃言吾日暮途远，恐赴前途不跌，故须倒行而逆施，乃可及耳。
<br>
<br>　　今此本作“暴”。暴者，言已困久得申，须急暴行事以快意也。暴者，卒也，急也。</span>
<br>
<br>　　偃盛言朔方地肥饶，外阻河，蒙恬城之以逐匈奴，内省转输戍漕，广中国，灭胡之
本也。上览其说，下公卿议，皆言不便。公孙弘曰：“秦时常发三十万觽筑北河，终不
可就，已而弃之。”主父偃盛言其便，上竟用主父计，立朔方郡。
<br>
<br>　　元朔二年，主父言齐王内淫佚行僻，上拜主父为齐相。至齐，遍召昆弟宾客，散五
百金予之，数之曰：“始吾贫时，昆弟不我衣食，宾客不我内门；今吾相齐，诸君迎我
或千里。吾与诸君绝矣，毋复入偃之门！”乃使人以王与姊奸事动王，王以为终不得脱
罪，恐效燕王论死，乃自杀。有司以闻。
<br>
<br>　　主父始为布衣时，尝游燕﹑赵，及其贵，发燕事。赵王恐其为国患，欲上书言其阴
事，为偃居中，不敢发。及为齐相，出关，即使人上书，告言主父偃受诸侯金，以故诸
侯子弟多以得封者。及齐王自杀，上闻大怒，以为主父劫其王令自杀，乃征下吏治。主
父服受诸侯金，实不劫王令自杀。上欲勿诛，是时公孙弘为御史大夫，乃言曰：“齐王
自杀无后，国除为郡，入汉，主父偃本首恶，陛下不诛主父偃，无以谢天下。”乃遂族
主父偃。
<br>
<br>　　主父方贵幸时，宾客以千数，及其族死，无一人收者，唯独洨孔车①收葬之。天子后闻之，以为孔车长者也。
<br>
<br>　　<span style="font-size:10.5pt;color:'004060'">注①集解徐广曰：“孔车，洨人也。沛有洨县。”索隐洨，户交反。按：县名，在
沛。车，尺奢反。</span>
<br>
<br>　　太史公曰：公孙弘行义虽修，然亦遇时。汉兴八十余年矣，①上方乡文学，招俊乂，
以广儒墨，弘为举首。主父偃当路，诸公皆誉之，及名败身诛，士争言其恶。悲夫！
<br>
<br>　　<span style="font-size:10.5pt;color:'004060'">注①集解徐广曰：“汉初至元朔二年八十年也。”</span>
<br>
<br>　　太皇太后诏大司徒大司空：①“盖闻治国之道，富民为始；富民之要，在于节俭。
孝经曰‘安上治民，莫善于礼’。‘礼，与奢也宁俭’。昔者管仲相齐桓，霸诸侯，有
九合一匡之功，而仲尼谓之不知礼，以其奢泰侈拟于君故也。夏禹卑宫室，恶衣服，后
圣不循。由此言之，治之盛也，德优矣，莫高于俭。俭化俗民，则尊卑之序得，而骨肉
之恩亲，争讼之原息。斯乃家给人足，刑错之本也欤？可不务哉！夫三公者，百寮之率，
万民之表也。未有树直表而得曲影者也。孔子不云乎，‘子率而正，孰敢不正’。‘举
善而教不能则劝’。维汉兴以来，股肱宰臣身行俭约，轻财重义，较然着明，②未有若
故丞相平津侯公孙弘者也。位在丞相而为布被，脱粟之饭，不过一肉。故人所善宾客皆
分奉禄以给之，无有所余。诚内自克约而外从制。汲黯诘之，乃闻于朝，此可谓减于制
度③而可施行者也。德优则行，否则止，与内奢泰而外为诡服以钓虚誉者殊科。以病乞骸骨，孝武皇帝即制曰‘赏有功，曪有德，善善恶恶，君宜知之。其省思虑，存精神，辅以医药’。赐告治病，牛酒杂帛。居数月，有瘳，视事。至元狩二年，竟以善终于相位。夫知臣莫若君，此其效也。弘子度嗣爵，后为山阳太守，坐法失侯。夫表德章义，所以率俗厉化，圣王之制，不易之道也。其赐弘后子孙之次当为后者爵关内侯，食邑三百户，征诣公车，上名尚书，朕亲临拜焉。”
<br>
<br>　　<span style="font-size:10.5pt;color:'004060'">注①集解徐广曰：“此诏是平帝元始中王元后诏，后人写此及班固所称，以续卷后。”
索隐按：徐广云“此是平帝元始中诏，以续卷后”，则又非褚先生所录也。
<br>
<br>　　注②索隐较音角。较，明也。
<br>
<br>　　注③集解应劭曰：“礼，贵有常尊，衣服有常品。”</span>
<br>
<br>　　班固称曰：公孙弘﹑卜式﹑儿宽皆以鸿渐之翼困于燕雀，①远夡羊豕之闲，②非遇
其时，焉能致此位乎？是时汉兴六十余载，海内乂安，③府库充实，而四夷未宾，制度
多阙，上方欲用文武，求之如弗及。始以蒲轮迎枚生，④见主父而叹息。⑤髃臣慕向，
异人并出。卜式试于刍牧，弘羊擢于贾竖，韂青奋于奴仆，日磾出于降虏，斯亦曩时版
筑饭牛之朋矣。汉之得人，于兹为盛。
<br>
<br>　　儒雅则公孙弘﹑董仲舒﹑儿宽，笃行则石建﹑石庆，质直则汲黯﹑卜式，推贤则韩
安国﹑郑当时，定令则赵禹﹑张汤，文章则司马迁﹑相如，滑稽则东方朔﹑枚皋，应对
则严助﹑朱买臣，历数则唐都﹑落下闳，协律则李延年，运筹则桑弘羊，奉使则张骞﹑
苏武，将帅则韂青﹑霍去病，受遗则霍光﹑金日磾。其余不可胜纪。是以兴造功业，制
度遗文，后世莫及。孝宣承统，纂修洪业，亦讲论六蓺，招选茂异，而萧望之﹑梁丘贺
﹑夏侯胜﹑韦玄成﹑严彭祖﹑尹更始以儒术进，刘向﹑王曪以文章显。将相则张安世﹑
赵充国﹑魏相﹑邴吉﹑于定国﹑杜延年，治民则黄霸﹑王成﹑龚遂﹑郑弘﹑邵信臣﹑韩
延寿﹑尹翁归﹑赵广汉之属，皆有功夡见述于后。累其名臣，亦其次也。
<br>
<br>　　<span style="font-size:10.5pt;color:'004060'">注①集解李奇曰：“渐，进也。鸿一举而进千里者，羽翼之材也。弘等皆以大材，
初为俗所薄，若燕雀不知鸿鹄之志也。”索隐按：谓公孙弘等未遇，为时所轻，若飞鸿
之未渐，受困于燕雀也。是燕雀安知鸿鹄之志也？
<br>
<br>　　注②集解韦昭曰：“远夡谓耕牧在于远方。”索隐案：公孙弘牧豕，卜式牧羊也。
<br>
<br>　　注③索隐乂，理也。
<br>
<br>　　注④索隐案：谓枚乘也。汉始迎申公，亦以蒲轮。谓以蒲裹车轮，恐伤草木也。且
蒲是草之美者，故礼有“蒲璧”，盖画蒲于轮以为荣饰也。
<br>
<br>　　注⑤索隐案：上文严安等上书，上曰“公等安在，何相见之晚”是也。</span>
<br>
<br>　　【索隐述赞】平津巨儒，晚年始遇。外示宽俭，内怀嫉妒。宠备荣爵，身受肺腑。
主父推恩，观时设度。生食五鼎，死非时蠹。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="113.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="https://ebooksir.github.io/">书大师(<font face="华文新魏">my285.com</font>)</a></td></tr></table>
</center></div>
<div align="center">









</body>

<!-- Mirrored from www.my285.com/shishu/shiji/112.htm by HTTrack Website Copier/3.x [XR&CO'2007], Thu, 21 Mar 2013 04:00:51 GMT -->
</html>
